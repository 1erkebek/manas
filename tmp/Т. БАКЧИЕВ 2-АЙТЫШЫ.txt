МАНАСЧЫ ТАЛАНТААЛЫ БАКЧИЕВДИН ВАРИАНТЫ БОЮНЧА «МАНАС» ЭПОСУНАН
“МАНАСТЫН ТӨРӨЛҮШҮ”
эпизоду
(2-версия)

Ээ төрө Манас көк жалдын,
Төрөлгөнүн айтайын,
Көзөл энең Чыйырды,
Көз жарганын айтайын,
Айтпай кантип турайын,
Жараткан билет ким билет,
Жанынан келген бир жан жок,
Жаза тайып албасам,
Жаңылып айтып салбасам,
                  10      Жараткандын бергенин,
Жаңылбай айтып берейин.
Кудай билет ким билет,
Куруң айтып койбосом,
Көк жал Манас баатырдын,
Бу дүйнөгө келгенин,
Эмиң айтып кетейин.
Мына ошондо жарыктык,
Миң күндөрдүн бири экен,
                            Бейшембинин түнү экен.
	20	Жуманын кадыр күнү экен,
Мына ошондо Чыйырды,
Чымындай жаны чыркырап,
Ыйлап турду буркурап,
Обун таппай уйкунун,
Оң жагына обдулуп,
Сообун таппай уйкунун,
Сол жагына толгонуп,
Кайран энең Чыйырды,
Мына ошондо жарыктык,
	30	Оң жагында бай Жакып,
Бай Жакыпты ойготуп,
Ообун таппай жарыктык,
Ошондо оң колунан тарткан,— дейт,
Ойгонбой койду бай Жакып.
Сол колунан тарткан,— дейт,
Турбай койду бай Жакып.
Айласы кетип түгөнгүр, 
Олдо-бүлдө, дүнүйө ай.                     (231)
Оргуштаган жалган ай,
	40	Айланайын байым,— деп,
Мына ошондо энекең,
Айтып турду Жакыпка,
Укчуң айткан сөзүмдү,
Жана байкаң өзүмдү,
Азыр жатып түш көрдүм,
Адам көргүс иш көрдүм,
Түндө жатып түш көрдүм,
Түйшүккө салаар иш көрдүм.
Таңга маал түш көрдүм,
	50	Таңгала турган иш көрдүм.
Бул эмине болучу?
Бул түшүмдү жооруучу,
Айланайын байым,— деп,
Менин атам — Бакберген,
Өзү кудай жолунда,
Аса таяк колунда,
Атаганат дүнүйө,
Кашыма келип атакем,
Көз жарып алгын аман,— деп,
	60	Сол колунда алма бар,
Мага сунуп турганда,
Эми кокуй кантейин,
Айланайын атакем,
Бу дүйнөдөн өткөнү,
Жети жылдай болду эле,
Жети жылдан бер карай,
Атакемдин алдына,
Арбагына багыштап,
Курмандыкка мал чалып,
	70	Дуба кылбай мен акмак,
Айланайын байым,— деп,
Мына ошондо Чыйырды,
Бай Жакыпка муну айтса,
Ошо кезде бай Жакып,
Оңдолуп обдулуп,
Оң жагына толгонуп,
Атаганат дүнүйө,
Арбыды мээнет күнүгө,
Кандай шумдук болду деп,
	80	Ушу турган катынды,
Жин урганда жин урду,
Дин урганда дин урду,
Качан болсоң ушундай,
Кантейин кокуй кантейин?
Деп,— ошентип курган жан,
Эптеп тапкан малымдын,
Эсебин эми табабы?
Зордоп тапкан малыма,
Зордук эми салабы?
	90	Деп,— ошентип бай Жакып,
Ичинен ойлоп мындай кеп,
Түшүң жакшы иш болсун,
Түш эмес, туш болсун,
Айланайын байбиче!
Деп,— ошентип жарыктык,
Ак дамбалчаң дардактап,
Ордунан турду тартактап,
Он эки кабат төшөктөн, 
Он эки канат өргөөдөн,
	100	Чыга калып бай Жакып,
Мына ошондо жарыктык,
Акбалталап чакырып,
Кокуй, кокуй Акбалта,
Бери кел деп гана бакырып, ооой (6 17)
 Ой Балта, кокуй, Акбалта,
Менин катынымды жин урду,
Жин урганда дин урду,
Болду десем болбойт, ээ,
Болбогон кепти козгойт, ээ, 
	110	Айланайын Акбалта,
Менин катынымды кокуй жин урду,
Карыганда курган жан,
Азыр жатып түш көрдү,
Түшүндө жакшы иш көрдү,
Менин кайнатам эле Бакберген, ооо,
Түндө жатып гана ммм эээ байбиче,
Аян берди кантейин,
Аман-эсен көз жар,— деп,
Бышкан алма сунуптур,
	120	Бу жакшылыктын гана кокуй белгиси,
Жараткандын пендеси,
Мына ошондо бай Жакып,
Акбалтага муну айтып:
Ошо кездең Акбалта:
«Атаганат дүнүйө,
Айланайын байым,— деп,
Кандай айла табам,— деп,
Кокуй байым кантесиң?
Кирип келген жоо барбы?
	130	Каптап келген доо барбы?
Айланайын кудурет,
Таң агарып атканда,
Тараза жылдыз батканда,
Эл уйкуда жатканда,
Мени ойготуп чоочутуп,
Айланайын кудурет,
Кандай шумдук болду деп,
Угуп турам өзүңдү,
Канаң айтчы сөзүңдү»
	140	Деп,— ошентип Акбалта,
Собол салса Жакыпка,
Ошо кезде бай Жакып,
Айтып турду дагы кеп.
Азыр жатып байбичем,
Таңга маал турганда,
Айланайын кудурет,
Батасыз Бакберген,
Түшүнө кирип мындай дейт:
«Айланайын кудурет,
	150	Атаганат дүнүйө,
Минте берсе байбиче,
Эптеп тапкан малымдын,
Эсебин кокуй табабы?
Түйшүктөп тапкан малымдын,
Түбүнө кокуй жетип алабы?
Минте берсе болбойт, ээ,
Менин түбүмө кокуй жетет, ээ»
Деп,— ошентип бай Жакып,
Акбалтага гана муну айтып,
	160	Тетиги Карагырдын ойунда,
Кара-Аладан гана канчоо бар, уу,
Сары-Аладан сандан бар,
Көк-Аладан гана көптөн бар,
Сан жылкыдан канча бар?
Айланайын гана Акбалта,
Курмандыкка чалууга,
Ылайыктуу гана мал алып кел»
Деп,— ошентип турганда,
Ошо кезде жарыктык,
	170	Өзүң көргөн Акбалта,
Ордунан эми тура албай,
Айтканыңдай кылам,— деп,
Кагылайын байым,— деп,
Астындагы минери,
Көк тулпар сындуу ат экен.
Аркы-терки камчы уруп,
Үзөнгүнү теминип, 
Жөнөп кетти көрдүңбү?
Эми аны коюп туралы,
	180	Үйдө калган Чыйырды,
Ошондон кабар алалы.
Өзүң көргөн энекең,
Бакырыгы баш жарып,
Кыйкырыгы таш жарып,
Айланайын балам,— деп,
Кайда кетти кызым,— деп,
Карагызды чакырып,
Балакетиң алайын,
Кагылайын каралдым,
	190	Мээнетиңди алайын,
Каракыз бери келчи,— деп,
Айта турган кебим бар,
«Тетигинде көрдүңбү?
Жалгыз өскөн чынар бар,
Ал чынардын түбүндө,
Жалгыз чыккан булак бар,
Ошол чынарга барып кел,
Кырк чырпыгын кыйып кел,
Айланайын кызым,— деп,
	200	Ал булакка барып кел,
Ошо булактын суусун куюп кел,
Айланайын кызым,— деп,
Аманат айттым ушул кеп»
Деп,— ошентип айтканда,
Ошо кезде Каракыз,
Эки күндүк жол экен,
Керегеде илинген,
Чоң торпоктун чоң чанач,
Чоң чаначты алды дейт,
	210	Атаганат дүнүйө,
Чоң өгүздү минген,— дейт,
Ушуң айткан энеси,
Жалгыз өскөн чынарга,
Ошого жөнөп кетти,— дейт,
Эми аны коюп туралы,
Кечээ кеткен Акбалта,
Ошондон кабар алалы.
Өзүң көргөн Акбалта,
Бай Жакыптын буйругу,
	220	Эки кылар ал барбы?
Жокерчилик заманда,
Деп,— ошентип Акбалта,
Аркы-терки камчы уруп,
Астындагы көк тулпар,
Желгенине жел жетпей,
Жетип чуркап алыптыр.
Басканына бал жетпей,
Башкача арыш алыптыр,      
Айланайын кудурет,
	230	Аман койгун жаным,— деп,
Жолобосун жоом,— деп,
Мына ошондо Акбалта,
Күнү жүрдү күйүгүп,
Түнү жүрдү түйүлүп,
Таң кашкайып сүрөрдө,
Жерге жарык кирерде,
Мына ошондо Акбалта,
Карагырга жеткен,— дейт.
Ал Карагырдын оюнда,
	240	Жайнап жаткан жылкы бар,
Жадыбал жеткис жылкы экен,
Жетимиштей жылкычы,
Ал жылкыны кайтарган,
Жакын келип Акбалта,
Бакырыгы баш жарып,
Кыйкырыгы таш жарып,
Бери кел деп бастырып,
Эр Ыйманды чакырып,
Айланайын Ыйманым,
	250	Жылкычынын башчысы,
«Бери кел»,— деп чакырып,
«Кагылайын Ыйманым,
Курмандыкка чалууга,
Ушул турган жылкынын,
Ичинен бир малды тандап бер»,
Деп,— ошентип айтканда,
Ал аңгыча болгон жок,
Жылкынын четинен,
Тандап көрдү Акбалта.
	260	Айланайын кудурет,
Желени карыш болуптур,
Кула бээни көрүптүр,
«Айланайын Ыйманым,
Тетиги Кула бээни алып кел,
Ай-туякка чалууга,
Ылайыктуу мал экен»,
Деп,— ошентип айтканда,
Ошо кезде Ыйманың,
Элүүдөн өткөн жашы бар,
	270	Көрбөгөнү көр болгон,
Азапты жаман көргөн дейт,
Кезегинде Ыйманың,
Жалынгандан жалбарып,
Ошо кезде жарыктык,
Акбалтага муну айтат:
«Айланайын Балтам»,— деп,
«Ушу турган Кула бээ,
Айланайын кудурет,
Тууй турган маалы»,— деп,
	280	Желине карыш болду,— деп,
Тууп калса Кула бээ,
Айланайын кудурет,
Чыйырды аман-эсен көз жарса,
Ошогоң тартууга гана берсем деп, ммм
Энчилей  гана турган малым,— деп,
Көздөп жүргөн жаным,— деп,
Айланайын гана Акбалтаң, ооой!
Жаза гана тайып албасам,
Жаңылып айтып салбасам,
	290	Тетигинде гана көрдүңбү? Уу,
Жайнап гана жаткан жылкынын, 
Аркы жаккы четинде,
Ошондо Камбар-Ата гана дарыган,
Кайыбынан карылган,
Касиеттүү ганаң, мм ээй, мал ошо,
Ай-туякка жарачуу,
Ылайыктуу гана мала ошоң, ууй»,
Деп,— ошондо Ыйманың,
Жакын келип бастырып,
	300	Ошо кезде жарыктык,
Укурукту бек салып,
Баягы турган Кара-Айгыр,
Кара-Айгырды жетелеп,
Башына нокто салды,— дейт,
Ушу турган Балтага,
Жетелеп келип бастырып,
Колуна нокто тапшырып,
Айтып турду Балтага:
«Айланайын Акбалта,
	310	Жаза тайып албасам,
Касиеттүү мал ушул,
Курмандыкка чалууга»,
Деп,— ошентип айтканда,
Ошо кездең Акбалта,
«Макул, макул, макул,— деп,
«Бул айтканың акыл деп,
Айтканыңдай кылайын,
Бай Жакыптын өзүнө,
Буйрук экен айтайын»,
	320	Деп,— ошентип турганда,
Эми аны коюп туралы,
Айылда калган бай Жакып, 
Ошондон кабар алалы.
Ошо кезде бай Жакып,
Өөдө-төмөн көп басып,
Кандай шумдук болду деп,
Кеткениң эки күн болду,
Качан келет Балта деп,
Капталымда калмак бар,
	330	Калмактар кармап алдыбы?
Кыр жагымда кытай бар,
Кытайга кире качтыбы?
Маңдайымда манжуу бар,
Манжуулар топтошуп,
Байлап алдыбы Балтаны,
Кандай шумдук болду,— деп,
Менин башымды азапка салдыбы?
Эми кокуй кантейин?
Кандай айла терейин?
	340	Кайда кеттиң Акбалта?
Келе турган маалы деп,
Мына ошентип тургуча,
Ал аңгыча болгон жок,
Ошо кездең Акбалта,
Аркы-терки камчы уруп,
Үзөнгүнү теминип,
Кирип келди айылга.
«Айланайын бай Жакып,
Издегениң табылды,
	350	Курмандыкка чалууга,
Ушу турган Кара-Айгыр,
Кайыбынан кабылган,
Камбар-Ата даарыган,
Касиеттүү мал экен,
Айтып берди Ыйманым»,
Деп,— ошентип айткыча,
Ошо кезде бай Жакып,
Атадан калган Актинте,
Актинтени колго алып,
	360	Актинте жайын сураба,
Актинтени сурасаң,
Ошо кезде сураба,
Атаңдын көрү дүнүйө,
Өз атасы Орозду,
Бай Жакыптын колуна,
Берген экен тапшырып.
Аманатым ушул,— деп,
Айланайын байым,— деп,
Кагылайын Жакып,— деп,
	370	Укчу балам сөзүм,— деп,
Ушу турган Актинте,
Абалкы атаң Арыстан,
Арыстандан калган зат,
Деп,— ошентип береги,
Өз атасы Орозду,
Жакыпка берген тартууга,
Мына ошондон Актинте,
Ала калып колуна, 
Өзүң көргөн бай Жакып, 
	380	Ушул турган жылкыны,
Ыйык жалдан бек кармап,
Чөгөрүп чөк түшүп,
Айланайын кудурет,
Төрт аягын бек байлап,
Эми курмандыкка чалууга,
Камданып калган чагында,
Ошо кезде сураба,
Ошо кезде сурасаң,
Сага жалган, мага чын,
	390	Көрүп келген бир жан жок.
Атаганат дүнүйө,
Кудай бетин көргөзбө,
Өзүң көргөн гана бай Жакып,
Актинтени баягы,
Кокого гана бир урса,
Кайыбына кабылып,
Кайда экени гана уу көрүнбөй,
Жерге гана тамган каны жок,
Мунун учуп кеткен гана жаны жок,
	400	Кайда экени билинбей,
Караса гана көзгө илинбей, ууу
Кайып гана болду кара айгыр,
Атаңдын көрү дүнүйө,
Арбыды мээнет күнүгө.
Айласы гана кетип бай Жакып,
Бул эминенин белгиси,
Ооо жараткандын гана, ммм, бергени ой,
Деп,— ошентип турганда,
Ошо кезде жарыктык,
	410	Ал аңгыча болгон жок,
Өзүң көргөн энекең,
Ий белим кокуй белим,— деп,
Белимди кокуй жеди,— деп,
Толгоо тартып алган дейт,
Ошо кезде энекең,
Каракызды чакырып,
Бай Жакыпка айткың деп,
Атакеңе муну айткың,
Айланайын байым,— деп,
	420	Атаңдын көрү дүнүйө,
Көз жарып калсам кокустан,
Ушу турган бай Жакып,
Жанында турса кандай деп,
Кыргызда мындай салты жок,
Айланайын кудурет,
Элге кеп болуп,
Уят болсок кандай деп,
Мына ошентип турганда,
Айтып оозун жыйганда,
	430	Ошо кезде Каракыз:
“Энемдин айткан сөзү” -  деп,
Бай Жакыпка муну айтса:
“Зайыбым толгоо тартып калыптыр,
Көз жара турган күнү окшойт.
Бу жерге туруп нетейин?
Мен жылкыны көздөй кетейин”
Деп,— ошентип бай Жакып,
Айланайын кудурет,
Астындагы мингени,
	440	Торучаар сындуу ат экен,
Томуктай болгон мал экен,
Үстүнө минип бай Жакып,
Аркы-терки камчы уруп,
Кара жаак булдурсун,
Кармай колго имерип,
«Каң» дегизе Торуну,
Ошондо капталга тартып жиберип,
Мына ошондо жарыктык,
Алкынтып миниптир,
	450	Ушу турган Карагыр,
Калың жылкы жайначу,
Ошого жетип барыптыр.
Эми аны коюп туралы,
Үйдө калган Чыйырды,
Ошондон кабар алалы.
Ошо кездең энекең,
Төбөм кокуй төбөм,— деп,
Төбөмдү кокуй жээди,— деп,
Айланайын кудурет,
	460	Мени бу жээй турган балабы?
Балаң эмес балеби?
Кантейин кокуй кантейин?
Кандай айла терейин?
Бу көрөкчө өлөйүн (9 30)
Кыямат жайды көрөйүн.
Айланайын кудурет,
Жаным аман болсо деп,
Айланайын кудурет,
Кокуй, кокуй каран күн,
	470	Жараткан жалгыз мен жалгыз,
Менден калар бу жалгыз,
Ушу курсагымда бала деп,
Өзүң көргөн Чыйырды,
Чымындай жаны чыркырап,
Канчалык кыйын болсо да,
Катын эмеспи Чыйырды,
Айланайын кудурет,
Катуураак ыйлап алды дейт,
Карагызды чакырып,
	480	Ал аңгыча болгон жок,
Ошо кезде жарыктык,
Айланайын Каракыз,
Калаадагы катынды,
Кокуй үйгө жакын койбостон,
Токой көздөй айдагын,
Айылдагы аялды,
Айылга кокуй койбостон,
Алысыраак айдагын.
	490	Көрө албаган көз жаман,
Айланайын кудурет,
Сүйлөп койсо сөз жаман.
Балама көзү тийеби,
Балама сөзү тийеби,
Айылга аял койбогун,
Айланайын Каракыз,
Мээнетиңди алайын,
Укчуң айткан сөзүмдү,
Байкадың го өзүмдү,
	500	Деп,— ошентип Чыйырды.
Толгоо тартып тогуз күн,
Тогузунчу күнүндө,
Күнүндө эмес бешимде,
Кеч кирип калган мезгилде,
Мына ошондо жарыктык,
Жер силкинип термелди,
Кудай бетин салбай кал,
Ошо кезде сураба,
Ошо кезде сурасаң,
	510	Өзүң көргөн энекең,
Айланайын кудурет,
Жатып алса туралбайт,
Туруп алса жаталбайт,
Белим кокуй ий белим,— деп,
Балтырымды жээди,— деп,
Кантейин кокуй кантейин,
Деп,— ошондо энекең.
Көзүнүн жашы оңталаа, (050)
Мурдунун суусун тарталбай,
	520	Көзүнүн жашын арталбай,
Ыйлап турду буркурап.
Кантейин кокуй кантейин?
Кандай айла терейин?
Деп,— ошентип турганда,
Ошо кезде сураба,
Ошо кезде сурасаң,
Ал аңгыча болгон жок,
Каканак суусу шар этип,
Ммм, баягы турган энекең,
	530	Кудай бетин көргөзбө,
Баканды турду кучактап,
Каканак суусу шар этип,
Баланын үнү бар этип,
Аягы менен тик түшүп,
Мына ошондо бу бала,
Айланайын кудурет,
Бакырыгы баш жарып,
Кыйкырыгы таш жарып,
Муну көрбөй калдың энекең,
	540	Марту басып карасаң,
Эки көзү сүзүлүп,
Ошо жаны кетип барат үзүлүп,
Айланайын кудурет,
Кара басты энеңди,
Ошо кезде Каракыз,
Бала эмеспи энеңе,
Өөдө-төмөн жүгүрүп,
Доолбасын колго алып,
Айланайын кудурет,
	550	Күңгүрөнүп күүлөнүп,  
Ичинен кызың сүйлөнүп,
Мунун бүбүлүгү бар эле.
Бүүлүнгөндү бүтөгөн,
Үзүлгөндү уулаган,
Чачылганды жыйнаган,
Кайран энең Чыйырды,
Айланайын кудурет,
Эки көзү ачылбай,
Сунган буту тартылбай,
	560	Жатып алсаң Каракыз,
Кантейин кокуй кантейин,
Энекемден айрылсам,
Бу дүйнөдөн кантип турайын,
Деп,— ошондо Каракыз,
Аа дүйнө көздөй безейин,
Бу жерге кантип турайын,
Айланайын энеке,
Ой энекең, энеке,
Энеке биздин береке,
	570	Аман жаның кыла көр,
Деп,— ошентип Каракыз,
Жаратканга жалынып,
Көкө Теңир колдо,— деп,
Умай энем ула,— деп,
Жаратканым жалга,— деп,
Суу атасы суу мерген,
Суу мерген өзүң колдо,— деп,
Тоо атасы тоо мерген,
Тоо мерген өзүң жалга,— деп,
	580	Айланайын кудурет,
Кантейин кокуй кантейин?
Энелүү адам зор экен,
Энемди жутуп алсам мен кор экен,
Кантейин кокуй кантейин?
Ой энеке, энеке!
Энемдин жаны аман калса деп,
Атаганат дүнүйө,
Балаң эмне болсо, аа болсун,
А дүйнө сапар тартсын деп,
	590	Энем аман калсын деп,
Мына ошондо Каракыз,
Ойлогону ушундай.
Энекесин ойлоду,
Каалаганы момундай.
Айланайын кудурет,
Бүбүлүгүң ушундай,
Күңгүрөнүп күүлөнүп,
Ичинен байкуш сүйлөнүп,
Мына ошондо жарыктык,
	600	Бир жерге такыр туралбай.
Айланайын энеке,
Ой энекең, энеке,
Жаныңды аман кала көр,
Жаның аман калсын деп,
Жаратканга жалынып,
Ата-бабаң арбагын,
Атын айтып чакырып.
Айланайын кудурет,
Энемдин жанын аман сактай көр,
	610	Деп,— ошентип тургуча,
Айтып оозун жыйгыча,
Ошо кезде энекең,
Эки көзү ачылып,
Умаштай көзү ачылып, 
Айланайын кудурет,
Сага жалган мага чын,
Жараткандын иши экен.
Ошо кезде энекең,
Күңгүрөнүп күүлөнүп,
	620	Айтып турду сүйлөнүп.
Баламды алып келчи деп,
Эркек бекен, кыз бекен?
Айтып ийчи тез деп,
Мына ошентип айтканда,
Ошо кезде баягы,
Өзүң көргөн Каракыз,
Тогуз кездей оромол,
Оромолду колго алып,
Орой салды баланы.
	630	Мына ошондо жарыктык,
Энесине тапшырып,
Ой энеке койчу,— деп,
Балаң менен балэ кал!
Ушу турган жаның,— деп,
Жаның аман калса,— деп,
Тилегеним момундай
Өз камын жеп ыйлап,
Өзүң көргөн Каракыз,
Мунуң минтип турганда,
	640	Ошо кезде энекең,
Ала калып баланы,
Айланайын кудурет!
Чормоюп турган чочогун,
Эми көрүп алды эми,
Айланайын кудурет!
Жаратканым колдо,— деп,
Берген экен өзү,— деп,
Оң эмчегин салганы,
Оң эмчегин салганда,
	650	Оболкусу сүт чыгып,
Экинчиси суу чыгып,
Үчүнчүсү кан чыгып,
Байбичеден жан чыгып,
Ий кокуй кантет деп,
Кандай айла терем деп,
Жанымды кокуй алабы?
Ушу турган бу бала,
Айланайын кудурет,
Жанымды кокуй кыябы?
	660	Деп,— ошондо сураба,
Мына ошондо сурасаң,
Ошо кезде Чыйырды,
Атаңдын көрү дүнүйө,
Жараткандын кылган иши экен,
Мына ошондо байкасаң,
Эки күнү ай чыкпай,
Алты күнү күн чыкпай,
Жердин үстү термелди,
Ал аңгыча болгон жок,
	670	Оң жагынан баланын,
Кара чаар кабылан,
Капталында камынды, 
Көсө куйрук көк арстан,
Көт жагында чамынды,
Жети дөбөт көк бөрү,
Тегеректеп курчады,
Төбө жагын карасаң,
Бу баланы байкасаң,
Төбө жактан баягы,
	680	Куш төрөсү будайык,
Чеңгелин сунган арбайтып,
Канатын жайган калдайтып,
Ач ажыдаар айлантып,
Алты айланып алыптыр,
Муну көрүп баягы,
Өзүң көргөн Каракыз,
Бүбүлүгү бар эле,
Көз ачыктык жайы бар,
Муну көрүп Каракыз,
	690	Ошо кезде жарыктык,
Жантасилим болду эле, 
Атаганат дүнүйө,
Кудай бетин көргөзбө,
Маңдайга жазган ушу экен,
Чече албады көп ойлоп,
Өзүң көргөн баягы,
Өзүң көргөн энекең,
Каракызды козгоду,
Айланайын кызым,— деп,
	700	Мээнетиңди гана алайын, ооо,
Койгун кызым, койгун,— деп,
Бу жалганга мени калтырба,
Куу баш кылып атыкпа,
Кантейин гана балам кантейин?
Койгун балам, койгун деп,
Айта турган гана кебим бар, ооо,
Акбалтанын зайыбы,
Актинтени гана чакыр деп,
Акчайымды чакыр деп,
	710	Акчайым деп гана бакырып,
Үйдөн чыкты Каракыз,
Эсине келип жарыктык,
Согончогу шак этип,
Май куйрукка так этип, 
Ошо кезде Акчайым,
Атаганат дүнүйө,
Кандай гана шумдук болду деп,
Атаганат дүнүйө,
Арбыды мээнет күнүгө, 
	720	Оо байбичең гана аман калдыбы?
Балаң менен опат кал,
А байбиче гана аман барбы,— деп,
Акчайым собул салганда,
Ошо кезде Каракыз,
Айланайын жеңеке,
Ой жеңеке, жеңеке,
Энем аман калды,— деп,
Оой айланайын кудурет,
Оой баланы тапкан энем,— деп,
	730	Оой баладан аман калды,— деп,
Кагылайын жеңеке,
Ой жеңеке, жеңеке,
Энекемдин буйругу,
Ой Акбалта абамды чакыр,— деп,
Балта абамды чакыр,— деп,
Айта турган кеби бул,
«Бай Жакыпка барсын,— дейт,
Сүйүнчүлөп айтсын,— дейт,
Байбичең эркек тууду,— деп,
	740	Айланайын кудурет,
Ээриккенде байбиче,
Эркек тапты сүйүнчү»,
Деп,— ошентип айтсын деп,
Атаңдын көрү дүнүйө,
Кудай бетин көргөзбө,
Ошо кезде Акчайым,
Аттап-буттап үйүнө,
Кирип барды төрүнө,
Төрдө жаткан баягы,
	750	Эчтеме менен иши жок,
Өзүң көргөн Акбалта,
Куш жаздыкты жазданып,
Жаткан экен жарыктык,
Акчайым айтат мындай,— деп,
«Айланайын Акбалта,
Ой байбичең эркек тууду,— деп,
Сүйүнчүлөп баргын,— дейт,
Бай Жакыптын өзүнө,
Барып айткын кабарды,
	760	Сүйүнчүсүн алгын,— деп,
Сүйүнчүсүн берет,— деп,
Калыңдап берет сүйүнчү».
Ошонун бирин калтырбай,
Айланайын Балта,— деп,
Мына ошондо Акчайым,
Акбалтага муну айтса,
Ошо кезде Акбалта
Макул, макул, макул,— деп,
Айтканыңдай кылам,— деп,
	770	Кудай бетин салбай кал,
Өзүң көргөн баягы,
Көк Тулпарды токунуп,
Айланайын кудурет,
Карагыр көздөй бет алып,
Күн эки күн жол жүрүп,
Ат аябай мол жүрүп,
Ошо кезде Акбалта,
Жетип барды кырына,
Айтып турду мындай деп:
	780	«Ой сүйүнчү, сүйүнчү,
Бакырыгы баш жарып,
Кыйкырыгы таш жарып,
Колундагы баягы,
Доолбосту бир уруп,
Айланайын байым,— деп,
Ой жоголордо байбичең,
Жолборс тапты сүйүнчү!
Эриккенде байбичең,
Эркек тапты сүйүнчү!
	790	Каарыганда байбичең,
Каралды тапты сүйүнчү!
Ой сүйүнчү, сүйүнчү!
Сүйүнчүм гана»,— деп,
Мына ошондо Акбалта
Бай Жакыпка муну айтса,
Ошо кезде бай Жакып,
Карыш тартып кулагы,
Кана кайталачы дагы,— деп,
Мына ошентип алганда,
	800	Ошо кезде Акбалта,
Жакын келди бастырып,
А бай Жакыпка муну айтат:
«Айланайын байым,— деп,
Жоголоордо байбичең,
Жолборс тапты сүйүнчү!
Каарыганда байбичең,
Кабылан тапты сүйүнчү!
Эриккенде байбичең,
Эрмек тапты сүйүнчү!
	810	Айланайын байым»,— деп,
Мына ошондо Акбалта,
Айтып турса Жакыпка,
Ошо кезде бай Жакып,
Айланайын кудурет,
Кудайымдын бергени,
Жаратканым жалга,— деп,
Жараткан жалгыз мен жалгыз,
Менден калган бул жалгыз,
Деп,— ошондо кудайым,
	820	Өзү Кудай жалында,
Ошо кезде бай Жакып,
Айланайын кудурет,
Атадан калган тулпары,
Тору-Чаарды минген дейт,
Томуктай болгон булдурсун, 
Эми Томукту көздөй урду,— дейт,
Ошо кезде жарыктык,
Тоо аралап жүрдү,— дейт,
Өзү турган айылы,
	830	Айылына келди,— дейт,
Күн эки күн жол жүрүп,
Ат аябай мол жүрүп,
Жакын келип айылга,
Бакырыгы баш жарды,
Айланайын балам,— деп,
Аман берсең бэргин,— деп, 
Мына ошентип айтканда,
Үйдөн чыгып Акчайым,
Сүйүнчүңүз канаке,
	840	Ой сүйүнчү, сүйүнчү,
Ээриккенде байбичең,
Эркек тапты сүйүнчү!
Деп,— ошентип турганда,
Жоо душманга күйүнчү,
Жакындарга сүйүнчү!
Деп,— ошентип турганда,
Ошо кезде бай Жакып,
Үстүндөгү баягы атынын,
Күмүш каңкы ээр токумду,
	850	Ошону гана чечип берди эми,
Сүйүнчүңө ушул,— деп,
Арты гана болсун тулпар,— деп, ооо,
Жакын келип бай Жакып,
Он эки канат өөргөгө,
Кирбей баш багып,
Ошо кезде караса,
Кайран энең Чыйырды,
Айланайын кудурет,
Чыйырды жайын сураба,
	860	Чыйырды жайын сурасаң,
Айланайын кудурет,
Айласын таппай кыйналып,
Жаткан экен бул ирет,
Мына ошондо Чыйырды,
Баласын бекем кучактап,
Сол эмчегин салганы,
Сол эмчегин салганда,
Оболкусу сүт чыгып,
Экинчиси суу чыгып,
	870	Үчүнчүсү кан чыгып,
Байбичеден кан чыгып,
Жаны кейип турганда,
Ошо кезде бай Жакып,
Жакын келип кудурет,
Ушу турган баягы,
Булдурсунун колго алып,
Чекесине тийгизип,
Коркурата бир жыттап,
Аман болсун бала,— деп,
	880	Оо жараткан кудурет,
Өмүрүң узун болсун,— деп,
Ушул узун өмүрдө,
Бакыт-таалай болсун,— деп,
Астына так болуп,
Кылган иши ак болуп,
Жаратканым жалгасын,
Умай эне уласын,
Алтай ээси колдосун,
Айланайын кудурет,
	890	Жол атасы Жол Акмат,
Жол Акмат дайым жолдосун,
Кол атасы Кол Акмат,
Дайым муну колдосун,
Деп,— ошентип айтканда,
Ошо кезде сураба,
Ошо кезде сурасаң,
Өзүң көргөн Чыйырды,
Айланайын байым,— деп,
Тоюна токсон соёлу,
	900	Тоо башында топоз бар,
Топоздон токсонду алдыртып,
Тоюна эми соёлу,
Жылгада жаткан жылкыдан,
Жетимишти соёлу,
Айланайын кудурет,
Жэнтекти мыктап берели,
Айланайын байым,— деп,
Айтканындай болсун,— деп,
Жакын менен алысты,
	910	Бери кел,— деп чакырып,
Бай Жакып уулду болду,— деп,
Атын кандай коём,— деп,
Айласы кетип түгөнгөн,
Жаман менен жакшыны,
Алыс менен жакынды,
Баарын бирдей чакырып,
Тогуз күнү той кылып,
Мына ошондо бай Жакып,
Тогузунчу күнүндө,
	920	Токтоналбай түгөнгүр,
Эми кокуй кантем,— деп,
Баламдын аты кандай,— деп,
Атын кандай койсом,— деп,
Айласы кетип бай Жакып,
Өөдө-төмөн көп басып,
Мына ошентип турганда,
Ошо кезде сураба,
Ошо кезде сурасаң,
Өзүң көргөн баягы,
	930	Кайыбынан кабылып,
Ак сакалчан думана,
Өзү кудай жолунда,
Аса таяк колунда,
Кайыбынан кабылып,
Кайдан келди билбейбиз,
Ошо кезде береги, (3 09)
Жакын келип Жакыпка,
Берчи балаң колума,
Деп,— ошентип думана,
	940	Ала калып колуна,
Көктү көздөй каратып,
“Аман болсун балаң!” — деп,
“Кундак боосу бек болсун! 
Кылган иши ак болсун!
Астына минээр так болсун!”
Деп,— ошондо жарыктык
Теңирим өзү тескесин, 
 Умай эне уласын,
Жаратканы жалгасын,
	950	Узун болсун өмүрү,
Ал өмүрдүн ичинде,
Бакыт берсин Кудайым,
Деп,— ошентип думана,
Аты болсун «Манас» деп,
Кылган иши ак болсун
Деп,— ошондо кудайым,
Өзүң көргөн думана,
Кайда экени билинбей,
Караса көзгө илинбей,
	960	Кайып болду көрдүңбү?
Муну көрүп бай Жакып,
Аң-таң болду көрдүңбү?
Бармак тиштеп баш чайкап,
Кандай шумдук болду,— деп,
Аты «Манас» болду деп,
«Манас» атка конду деп,
Азан айтып чакырып,
Кулагына шыбырап,
Жаратканга жалынып,
	970	Жетимиш ата арбагын,
Атын айтып чакырып,
Ата-бабам арбагы,
Ар качандан бир качан,
Арбагы колдоп жүрсүн,— деп,
Жаратканым жалгасын,
Теңирим өзүң теске,— деп,
Мына ошондо бай Жакып,
Кудай бетин салбай кал,
Жалпылардын алдына,
	980	Баласын алып көтөрүп,
А батаң алып тиледи,
Ооо Кудайым кылган иши экен,
Ошону менен бай Жакып,
«Манас» уулду болду,— деп,
Жакындарга «Манас» деп,
Билбегенге аты деп,
Айта турган ушу кеп,
Айланайын кудурет,
Чоң тентек болсун деп,
	990	Ошону менен бай Жакып,
Жарыя кылды жалпыга,
Жалпы кыргыз журтуна,
Кырк үйлүү түтүнгө,
Айтып турду күбүлө,
Айланайын кыргыздар,
Айта турган ушу иш,
Ушу турган балам,— деп,
Баламын аты Манас болсун,— деп,
Билбегендин баарына,
	1000	Жоо душман касыма,
Аты болсун Тентек,
Деп,— ошентип айтканда,
Ошону менен баардыгы,
Антын берди Жакыпка,
Айтайын макул айтайын,
Айланайын кудурет,
Кол куушуруп баягы, 
Кырк үйлүү кыргыз журт,
Ошо кезде жарыктык,
	1110	Солбуй басып жүгүнүп,
Сол тизеден бүгүнүп,
Олбуй басып жүгүнүп,
Оң тизеден бүгүнүп,
Келин болуп жүгүнүп,
Баары берди антын,— дейт,
Бай Жакыптын өзүнө,
	1117	Карарган гана кара көзүнө.
