
МАНАСЧЫ ТАЛАНТААЛЫ БАКЧИЕВДИН ВАРИАНТЫ БОЮНЧА «МАНАС» ЭПОСУНАН
“МАНАСТЫН ТӨРӨЛҮШҮ”
эпизоду
(3-версия)

Кечээ көргөн бүгүн жок, 
Алдамчы экен дүйнө бок,
Бүгүн көргөн эртең жок,
Ушундай экен дүйнө шок.
Жараткандын бергенин, 
Жазбай айтып берейин,
Жараткан билет ким билет,
Жараткандын бергенин,
Жаңылбай айтып кетейин,
		10      Кудай билет ким билет,
Кудайымдын бергенин.
Кут кылып айтып кетейин,
Эгем билет ким билет,
Эгемимдин бергенин,
Эбин таап берейин,
Жараткандын иши экен,
Мына ошондо жарыктык,
Кечээ Караган өтүп кеткенде,
Кайрылгыс чын жайды,
		20	Кайран киши көргөндө,
Калың кыргыз мура журт,
Кары менен жашы бар,
Каңгырап ыйлап калганда:
“Кокуй эми кантем?”  — деп,
Кара журттун баарысы,
Какшап ыйлап калганда,
Кара кийип кан жутуп,
Зар какшап ыйлап калганда,
Калың кыргыз журтубуз,
		30	Туш тарапка чачылып,
Чамындыдай быркырап,
Жаш келиндер чыркырап,
Атаганат дүнүйө,
Ошо кезде бай Жакып,
Ороздунун уулу экен,
Кең Алтайда жатканда,
Жети жылдай өтүптүр,
Жетпей жүргөн бу Жакып,
Жетилип калган кези бу,
		40	Качыр минген бу Жакып,
Тулпар минген кези бу,
Мына ошондо жарыктык,
Заары жетип кудайга,
«Кантем кокуй кантем,— деп,
Жашым барат өйдөлөп,
Бу жалгандын өзүнөн,
Куу баш болуп өтөмбү?
Кыямат жайды көрөмбү?
Аркамда калар бала жок,
		50	Арман күнүм кантем,— деп,
Атаганат дүнүйө,
Маңдайга жазган ушу»,— деп,
Мына ошентип турганда,
Боюна бүтүп Чыйырды,
Чымындай жаны чыркырап,
Айланайын кудай,— деп,
Жаратканым жалгаса,
Ушу турган Жакыпка,
Уул тууп берсем,— деп,
		60	Мына ошондо кайран жан,
Сураганы кудайдан,
Айланайын кудай,— деп,
Неге мени кем кылдың?
Согончогум канабай,
Соолуп кетип барамын,
Деп,— ошентип турганда,
Боюна бүтүп зайыптын,
Атаганат дүнүйө,
Баралына келиптир, 
		70	Эки бетин нур чалып,
Өзүң көргөн энекең,
Толгоо тартар күнү экен,
Айланайын кудай,— деп,
Мына ошондо энекең,
Миң күндөрдүн бири бу,
Жараткандын күнү бу,
Бейшембинин күнү экен,
Жуманын кадыр түнү экен,
Миң күндөрдүн күнү экен,
		80	Таң кашкайып сүрөрдө,
Таң Чолпон жылдыз кирээрде,
Ошо кезде Чыйырды,
Он эки канат кең өргөө,
Он эки кабат төйшөктө,
Эчтеме менен иши жок,
Катуу уйкуда жатканда,
Коңурукту кош тартып,
Оң капталда бай Жакып,
Сунган буту тартылбай,
		90	Жумган көзү ачылбай,
Мына ошондо жарыктык,
Катуу уйкуну салганда,
Кайран энең Чыйырды,
Чымындай жаны чыркырап,
Уйкудан чыкты буркурап,
Түшүм эми кантем,— деп,
Маңдайга жазган ушу,— деп,
Уйкудан чочуп ойгонуп,
Оң жагына обдулуп,
		100	Ообун таппай уйкунун,
Оң жагын караса,
Оңбогур Жакып жатыптыр,
Соолуй жатып Чыйырды,
Сол жагына толгонуп,
Сообун таппай уйкунун,
Сол жагы менен караса
Солгуур дүйнөң ушу экен,
Үрүл-бүрүл чогуу бар,
Коломто күйүп туруптур,
		110	Муну көрүп энекең,
Мына ошондо жарыктык,
Бай Жакыпты ойготуп,
Оң колунан бек тартса,
Ойгонуп койбойт бай Жакып,
Айланайын байым,— деп,
Оң колунан бек тартса,
Ойгонуп койбойт бу Жакып,
Айланайын байым,— деп,
Азыр жатып түш көрдүм,
		120	Ойгонсоң боло уу Жакып, 
Азыр жатып иш көрдүм,
Адам көргүс түш көрдүм,
Бул эмине болуучу,
Бул түшүмдү жооруучу.
Көзүнүн жашы онталаа, 
Мурдунун суусун тарталбай,
Көзүнүн жашын арталбай,
Мына ошондо энекең,
Бай Жакыпты ойготсо,
		130	Ойгонуп койбойт Бай Жакып,
Олдо бирде дүнүйө, 
Оргуштаган жалган ай,
Неге мени кем кылдың,
Ооо жараткан кудай ай,
Бул эминенин гана кокуй белгиси?
Жараткандын пендеси,
Деп,— ошондо энекең,
Бай Жакыпты ойготуп,
Айтып турат гана мындай деп:
		140	«Таң кашкайып сүрөрдө,
Таң Чолпон гана жылдыз кирээрде,
Таңга маал түш көрдүм, 
Таңгала турган иш көрдүм, 
Айланайын байым,— деп,
Бул түшүмдү жооруучу,
Бул эмине болуучу?
Менин атам Бакберген
Өзү кудай жолунда,
Аса-таяк колунда,
		150	Сол колунда атамдын,
Бышкан кызыл алма бар,
Айланайын кызым,— деп,
Көз жарып алгын аман,— деп,
Алмасын сунуп турганы,
Сунган алма менде,— деп,
Айланайын атакем,
Мына ошондо жарыктык, 
Бата кылып «оомийин»,
Көздөн кайым болду эле,
		160	Бул эмине болуучу?
Бул түшүмдү жооруучу,
Айланайын байым,— деп,
Мына ошондо Чыйырды,
Атакем Бакберген,
Бу д үйнөдөн кеткени,
Жети жылдай болду эле,
Жети жылдан бер карай,
Алдынан өтпөдүм, 
Арбагын көрбөдүм.
		170	Атакемдин арбагы,
Касиеттүү экен го,
Атаганат дүнүйө,
Арбагын бир сыйлап,
Курмандыкка мал чалып,
Алдынан өтүп албадым,
Айланайын байым,— деп, 
Мына ошондо энекең,
Бай Жакыпка муну айтса,
Ошо кезде бай Жакып,
		180	Эки көзүн ушалап,
Уйкудан чочуп ойгонуп,
Сунган бутун тартты,— дейт,
Жумган көзүн ачты,— дейт,
Кагынып, силкинип,
Мына ошондо бай Жакып,
Он эки кабат төшөктөн,
Сурулуп эми чыкты,— дейт,
Ак дамбалчаң курган жан,
Аттап-буттап чыкты,— дейт,
		190	Үйдөн чыгып бай Жакып,
«Акбалталап» чакырып,
Бакырыгы баш жарып, 
Олдо-бүлдө дүйнө ай,
Оргуштаган жалган ай,
Балта, Балта, Балта,— деп,
Кайда кеттиң Акбалта,
Бери келчи жаныма,
Катынымды жин урду,
Жин урганда дин урду,
		200	Ооңбогур зайыпты,
Олдо-бүлдө дүйнө ай,
Ооо оңбай калды болду эми. 
Атаңдын көрү дүнүйө,
Эптеп тапкан малымды,
Ээбин таап салдыбы?
Айланайын кудурет,
Мына ошондо бай Жакып,
Сары эсеп сараң жан,
Ар качандан бир качан,
		220	Жетим менен жесирге,
Чычкак улак бербеген,
Мына ошондой жайы бар,
Сараңдыгы болжосуз, 
Атаганат дүнүйө,
Эптеп тапкан малымдын,
Эсебин эми тапты,— деп, 
Кудай урган катынды,
Айланайын кудурет,
Мени кокуй жин урду,
		230	Ушу турган катындын,
Азабын жаман тарттым,— деп,
Арман күнгө баттым,— деп,
Мына ошондо бай Жакып,
Акбалтага муну айтса,
Ошо кезде Акбалта,
Акчайымдын койнунан,
Аттап-буттап келди,— дейт,
Айланайын байым,— деп,
Кандай шумдук болду,— деп,
		240	Капталымда калмак бар,
Калмактар каптап келдиби?
 Кыр жагымда кытай бар,
Кыргын салып келдиби?
Маңдайымда манжуу бар,
Манжуулар келдиби?
Айланайын кудурет,
Кандай шумдук болду,— деп,
Мына ошондо Акбалта,
Мунуң айтып турганда,
		250	Ошо кезде бай Жакып,
Акбалтага муну айтат:
«Кокуй, кокуй каран күн,
Катынымды жин урду,
Эми кокуй кантейин?
Жети жылдын ичинде,
Жетти го менин түбүмө,
Эптеп тапкан малымдын,
Эсебин тапты го,
Минте берсе оңбойт го,
		260	Ушу турган катындын,
Тирүүсүнөн өлгөнү,
Артыгыраак өзүмө,
Деп,— ошондо курган жан
Тууй турган баласы,
Туйгун болсо кандай,— деп,
Ушу турган байбиче,
Атаңдын көрү дүнүйө,
Азапты салды башыма,
Деп,— ошондо жарыктык,
		270	Мунуң минтип турганда,
Ошо кезде курган жан,
Өзүң көргөн Балтага,
Бай Жакып айтат мындай деп:
«Айта турган кебим бу,
Айланайын Акбалта,
Карагырдын оюнда,
Калың жылкы бар эле,
Ал кара жылкы ичинде,
Сары-Аладан сандан бар,
		280	Көк-Аладан көптөн бар,
Кара-Аладан канча бар?
Ушу калың жылкыдан,
Ай-туякка чалууга,
Алып келчи ылайыктуу,
Атаганат дүнүйө,
Курмандыкка чалууга,
Төп келген мал алып кел,
Деп,— ошентип жарыктык,
Ата-бабаң арбактын,
		290	Алдынан өтүп алайын,
Кайнатам эле Бакберген,
Бакбергендин алдынан,
Бүгүн өтүп алайын,
Курмандыкка мал чалып,
Ай туякка мал чалып,
Аарыңа өтөйүн,
Андан кийин көрөйүн,
Бу катынымды жин урду,
Айланайын кудурет,
		300	Деп,— ошентип бай Жакып,
Акбалтага муну айтса,
Макул, макул, макул,— деп,
Айтканыңдай кылам,— деп,
Кагылайын бай Жакып,
Капа болбо кантет,— деп,
Мына ошондо Акбалта,
Астындагы минери,
Өзүң көргөн баягы,
Көк-Чолок сындуу ат экен,
		310	Көк-Чолоктун үстүнө,
Ашып-шашып кийинип,
Үзөнгүсүн теппестен,
Мына ошондо жарыктык,
Шамдагайы билинип,
Ат үстүнө минди,— дейт,
Атты эми камчылап,
Аркы-терки койгулап,
Үзөнгүсүн ургулап,
Мына ошондо Акбалта,
		320	Кудай бетин салбай кал,
Жөнөп калды көрдүңбү?
Карагырдын оюна,
Эми аны коюп туралы,
Үйдө жаткан Чыйырды, 
Ошондон кабар алалы,
Жаш баладай буркурап,
Чымындай жаны чыркырап,
Өзүң көргөн Чыйырды,
Ошо кезде буркурап, 
		330	Ыйлап турду кантейин?
Оо жараткан кудайым,
Кантейин кокуй кантейин?
Айланайын кудурет,
Төрөй турган маалым,— деп,
Ушу турган баламды,
Аман-эсен көз жарсам,
Аман-эсен төрөсөм,
Андан кийин көрөйүн,
Өлсөң өлүп көрөйүн,
		340	Өлүмдүн оозун ачайын,
Ажалдын ушу азуусун, 
Азуусуна батайын,
Деп,— ошентип Чыйырды,
Айтып турса мындай кеп,
Ошо кезде гана жарыктык,            
Сооротуп турду гана бай Жакып,
Койгун эми койгун,— деп,
Аман-эсен көз жарсаң,
Алтайдын гана элин чогултуп,
		350	Тогуз күнү той кылып,
Мен тоо башында гана топоздон,
Токсонду гана эми алдырам,
Жылгадагы жылкыдан, 
Жетимишти гана чалдырам,
Колотумда гана коюм бар,
Короо-короо кой союп,
Мен алдыңан гана өтөм атаңдын, ооо
Кудайдын гана кылган иши экен,
Аян гана болуп арбактан,
		360	Кабар келип кайыптан,
Айланайын гана ой байбиче,
Деп,— ошентип жарыктык,
Өзүң көргөн бай Жакып,
Чыйырдыга муну айтса,
Ошо кезде энекең,
Көзүнөн жашын артты,— дейт,
Мурдунун суусун тартты,— дейт,
Айланайын кудурет,
Ушу турган энекең,
		370	Куурсагын бек сылап,
Айланайын кудайым,
Жараткан жалгыз мен жалгыз,
Курсагымда сен жалгыз,
Аман-эсен төрөлсөң,
Айланайын балам,— деп,
Тилегеним ушу,— деп,
Кудайымдын алдына,
Курман болуп кетем,— деп,
Мына ошондо энекең,
		380	Жаратканга жалынып,
Умай энем ула,— деп,
Жаратканым жалгаа,— деп,
Чоң Алтайдын ээси бар,
Алтай ээси колдо,— деп,
Мына ошондо жарыктык,
Өзүң көргөн энекең,
Ичинен келме келтирип,
Асманды карап телмирип,
Айланайын кудурет,
		390	Бүгүн бир мени колдо,— деп,
Мына ошентип алганда,
Эми аны коюп туралы,
Кечээ кеткен Акбалта,
Ошондок кабар алалы,
Ошо кездең Акбалта,
Эки күндүк жол экен, 
Күн эки күн жол жүрүп,
Ат аябай мол жүрүп,
Мына ошондо жарыктык,
		400	Жебе менен жарышып,
Жел менен алышып,
Астындагы Көкчолок,
Көкчолок атын ургулап,
Жетип барды көрдүңбү?
Карагырдын оюна,
Ал Карагырдын оюнда,
Айланайын кудайым,
Жети жылдын ичинде,
Өзүң көргөн бай Жакып,
		410	Манжууларга кайрылып,
Калмактарга кайрылып,
Эптеп тапкан мүлк сатып,
Мына ошондо жарыктык,
Малга эми алмашып,
Мал күттү көрдүңбү?
Жердин үстүн чийдирип,
Аштык айдап бай Жакып,
Данын эми алмашып,
Тыргоот менен солоңго:
		420	“Малдуу болдум мен эми
Короо-короо малым бар,
Күтө турган өзүм,— деп,
Өттүп кетсем дүйнөдөн, 
Малдын ээси ким болот?
Ээси турса кандай,— деп,
Мына ошондо бай Жакып, 
Заары какшап кудайга,
Айтып турган арманын,
Жакыптын жайы ушундай,
		430	Көркөмүн көрсөң момундай,
Жети жылдын ичинде,
Жердин үстүн каздырып,
Мына ошондо жарыктык,
Алтын-күмүш алдырып,
Манжууларга барган,— дейт,
Калмактарга кайрылып,
Алтын берип ат алып,
Күмүш берип кой алып,
Мына ошентип бай Жакып,
		440	Эптеп жүрүп жарыган,
Айланайын кудурет,
Короо-короо кой болуп,
Жылгада толгон жылкы бар,
Тоо башында топоз бар,
Айланайын кудурет,
Жети жылдын ичинде,
Жетилип калган бай Жакып,
Мына ошондо Акбалта,
		450	Карагырга барганда,
Баягы эптеп тапкан малынын,
Санын санга салганда,
Ошо кезде карасаң,
Сандаган жылкы жайнаган,
Жети миңдей жылкы бар,
Жети миңдей жылкыны,
Кайтарып жүргөн жылкычы,
Жетимиштей бар экен,
Оо жараткан кудурет,
		460	Мына ошондо бай Жакып,
Бай Жакыптын буйругу,
Эки кылаар ал барбы?
Деп,— ошондо Акбалта,
Жылкычы башы Ыйманга,
Кайрылып айтат мындай деп:
«Оо Ыйманым, Ыйманым,
Кайда кетти жыйганың?
Айтып келчи өзүмө,
Бери келчи өзүмө,
		470	Айта турган сөзүм бар,
Бай Жакыптын буйругу,
Кечээ жоокерчилик заманда,
Эки кылар ал барбы?
Айта турган кеп ушу,
Калың жылкы ичинен,
Курмандыкка чалууга,
Ылайыктуу мал тапкын,
Деп,— ошентип тургуча,
Айтып оозун жыйгыча,
		480	Калың жылкы четинде,
Өөзүнчө бөлүнүп,
Көрүнгөндө көрүнүп,
Көрүнбөсө тим эле,
Камбар ата, Кара-Айгыр,
Кара-Айгырдын өзүндөй,
Бөлүнүп турган көзү экен,
Кайыбынан кабылып,
Дарып кеткен кези экен,
Өзүң көргөн баягы,
		490	Баягы Кула бээ көрүнүп,
Кула бээни көргөндө,
Мына ошондо Акбалта,
Ыйманга айтат мындай деп:
«Ушу турган Кула бээ,
Курмандыкка чалганга,
Ылайыктуу мал экен,
Башына нокто салып кел,
Адал өзүмө алып кел,
Деп,— ошентип тургуча,
		500	Ошо кезде Ыйманың сабылып туруп мындай дейт:
«Айланайын Акбалта,
Бир карыш болгон желини,
Тууй турган маалы,— деп,
Арнап койгон мал эле,
Байбичең эркек төрөсө,
Энчилеп берсем өзүм»,— деп,     
Айтарым гана ушул Акбалта,
Жакшылыкка жарайт,— деп,
Ээ арнап жүргөн гана мал элең,     
		510	Айланайын гана кудурет,
Маңдайга жазган ушу,— деп,
Мына ошондо гана Акбалта,         
 Калың жылкынын гана ортодо,
Камбар ата дарыган,
Кайыбынан гана кабылган,
Касиеттүү гана Торайгыр, ууу
Торайгырды гана көрдү,— дейт,
Тоомуктай болгон мал экен,
Ушу курмандыкка гана чалуугаң,
		520	Төп келүүчү гана жан экен,
 Бай Жакыпка барайын,
Мына айтканыңды гана кылдым,— деп,
Курмандыкка гана чалгын,— деп,           
Бир мактанып гана айтайын,
Издегениң табылды,
Каалаганың гана кабылдың,                     
Деп,— ошентип Акбалта,
Ичинен ойлоп мындай кеп,
Мына ошондо жарыктык,
		530	Жылкыны барып аралап,
Башына салды айгырдын,
Атаганат дүнүйө,
Күмүштөн куйган ноктону,
Эми салып башына,
Жети акаң алып алды,— дейт,
Ушу турган баягы,
Эки бөйрөк бел экен, 
Өзүң көргөн Жакыптын, 
Жердеп турган жери экен,
		540	Айланайын кудурет,
Кана эмесе жөнөң,— деп,
Мына ошондо жарыктык,
Камчы салып атына,
Үзөңгүсүн теминип,
Жети акаң алып айгырды,
Эми жөнөп калган,— дейт,
Айланайын кудурет,
Күн эки күн жол жүрдү,
Ат аябай мол жүрдү,
		550	Эми аны коюп туралы,
Айылда күткөн баягы,
Бай Жакыптын өзүнөн, 
Ошондон кабар алалы.
Ошо кезде бай Жакып,
Өөдө-төмөн көп басып,
Ары-бери эп басып,
Кайда кеттиң Акбалта?
Капталымда калмак бар,
Калмактар кармап алдыбы?
		560	Колуна кишен салдыбы?
Кыр жагымда кытай бар,
Кытайга кире качтыбы?
Кайда кеттиң Акбалта?
Келе турган маал эле,
Келбей турат кантет,— деп,
Минте берсе болбойт,— деп,
Деп,— ошондо бай Жакып,
Маңдайымда манжуу бар,
Манжуулардын баарысы,
		570	Айланайын кудурет,
Акбалтаны аңдышып,
Моюнуна кишен салдыбы?
Айланайын кудурет,
Туткундап алды Балтаны,
Мына ошондо жарыктык,
Кантем кокуй кантемин?
Кандай айла теремин?
Деп,— ошентип бай Жакып,
Өөдө-төмөн көп басып,
		580	Кейип-кепчип алган,— дейт,
Күңгүрөнүп күүлөнүп,
Ичинен Жакып сүйлөнүп,
Мына ошентип турганда,
Ал аңгыча болгон жок,
Күүгүм кирип күн бата,
Мына ошондо жарыктык,
Элдин алды дым жата,
Кирип келди Акбалта,
Ай хай, ай хай, ай хай,— деп,
		590	Айланайын байым,— деп,
Айтканыңдай кылдым,— деп,
Курмандыкка чалууга
Төп келишкен Тор-Айгыр,
Алып келдим өзүңө,
Кудай билет ишиңди,
Атаганат дүнүйө,
Кудай бетин көргөзбө,
Деп,— ошондо Акбалта,
Баягы эки тизгир, бир чылбыр,
		600	Тор-Айгырдын мойнунда,
Кармата салды Жакыпка,
Мына аманат кылып алып кел,
Алып келдим өзүңө,
Деп,— ошентип айтканда,
Ошо кезде бай Жакып,
Ар качандан бир качан,
Алып жүрчү койнунда,
Түпкү атасы Арсылан,
Арсыландан калган,— дейт, 
		610	Өзүң көргөн Актинте,
Актинте жайын сураба,
Актинте жайын сурасаң,
Айланайын кудурет,
Арсыландан калыптыр,
Алла-талла кудурет,
Дарып кеткен Тинте экен,
Арсыландын өзүнө,
Тартууга келген зат экен,
Ал Тинтенин бетинде,
		620	Арсылан деген жазуу бар,
Муну билген ар дайым,
Өзүң көргөн бай Жакып,
Алып жүргөн койнунда,
Түбү атам Арсылан, 
Арыстандын заты,— деп,
Айланайын кудурет,
Аманат кылып балама,
Өткөрүп берсем өзүм,— деп,
Мына ошентип жарыктык,
		630	Ичинен ойлоп мындай кеп,
Мына ошондо бай Жакып,
Болк эттирип койнунан,
Боосун алды мойнунан,
Өзүң көргөн баягы,
Атадан калган Актинте,
Күмүш саптуу бычак,— дейт,
Айланайын кудурет,
Уңгусу болот учу курч,
Мына ошондой зат экен,
		640	Ала калып Тинтени,
Мына ошондо бай Жакып,
Бая кашына келген Тор-Айгыр,
Төрт аягын бек байлап,
Жаратканга жалынып,
Кыбыланы каранып,
Кудайым өзүң колдо,— деп,
Жаны болсун сизге,— деп,
Эти болсун бизге,— деп,
Айланайын кудурет,
		650	Колдой көргүн бул ирет,
Ата-бабам арбагын,
Атап өттүм өзүңө,
Түп атакем Түмөнкан,
Түмөнкан атам колдосун,
Башкы атам баарыкан,
Байыртан кызыр дарыган,
Баары атам колдосун,
Абалкы атам Арыстан,
Арыстан атам колдосун.
		660	Улуу атам Угузкан
Угузкан атам колдосун.
Улап берсин өзүмдү,
Карарган кара көзүмдү,
Кашайтпасын өзүмдү,
Кудайым улап берсин өзүмдү,
Деп,— ошентип жарыктык,
Өзүң көргөн бай Жакып,
Жаратканга жалынды,
Ата-бабаң арбагын,
		670	Атын айтып чакырып,
Жаратканга жалынып,
Айланайын кудурет,
Сообу тийсин сизге,— деп,
Эти болсун бизге,— деп,
Мына ошондо жарыктык,
Ала калып колуна,
Актинтенин жарыктык,
Мына ошондо бай Жакып,
Ошо кокого эми урган,— дейт,
		680	Кокуйлатып баягы,
Кашында турган айгырды,
Ошо кезде жарыктык,
Бир кишинеп өттү,— дейт,
Караса көзгө илинбей,
Кайда экени билинбей,
Жерге тамган каны жок,
Мына ошондо Тор-Айгыр,
Айланайын кудурет,
Кашында турган жылкы жок,
		690	Кайда экени билинбей,
Караса көзгө илинбей,
Кайып болду бул жылкы.
Муну көрүп бай Жакып,
Аң-таң болуп турду,— дейт,
Бармак тиштеп баш чайкап,
Кандай шумдук болду,— деп,
Оо кудайымдын жолуна,
Курмандыкка чалгамын,
Алып кеттиң өзүнө,
		700	Айланайын кудайым,
Мындайды адам көрбөдү,
Өзүң көргөн бай Жакып,
Мына ошондо жарыктык,
Эки көзү төрт болуп,
Жүрөгү күйүп өрт болуп, 
Айланайын кудурет,
Мындайды адам көрбөгөн,
Кандай шумдук болду,— деп,
Мына ошентип тургуча,
		710	Айтып оозун жыйгыча,
Ал аңгыча болгон жок,
Өзүң көргөн Чыйырды,
Чымындай жаны чыркырап,
Бакырып ийди буркурап,
Кандай шумдук болду,— деп,
Мына ошондо бай Жакып,
Он эки канат кең өргөө,
Аттап-буттап киргенде,
Ошо кезде энекең,
		720	Толгоо тартып калыптыр.
Айланайын байым,— деп,
Айланайын кудурет,
Колдогун мени өзүң,— деп,
Мына ошондо энекең,
Ичин кармап бир кейип,
Балтырын кармап бир кейип,
Кокуй, кокуй төбөм,— деп,
Төбөмдү кокуй жээди,— деп,
Белим кокуй белим,— деп,
		730	Белимди жээди кокуй,— деп,
(00006)
Эми кокуй кантем,— деп,
Мына ошондо энекең,
Толгоо тартып алганда,
Ал аңгыча болгон жок,
Ошо кезде бай Жакып,
Акбалтаны чакырып,
«Айланайын Балтам,— деп,
Уккуң айткан сөзүмдү,
		740	Эми байкаң өзүмдү,
Бул жерге туруп нетейин?
Жылкыны көздөй кетейин,
Укчуң айткан сөзүмдү,
Төрөп калса байбиче,
Эркек тууса өзүмө,
Сүйүнчүлөп баргын,— дейт,
Кыз тууса байбичем,
Үндөбөстөн калгын,— деп,
Тогуз күндүн ичинде, 
		750	Кайра кайтып келем,— деп,
Тогуз күндөй күтөйүн,
Тогуз күндүн ичинде, 
Толгоосу бүтүп байбичем,
Төрөп калса өзүмө,
Айланайын кудурет,
Кудайымдын бергени,
Жаратканым жалгаса,
Эркек тууса байбиче,
Кудайымдын бергени»,
		760	Деп,— ошентип бай Жакып,
Акбалтага муну айтса,
Макул, макул, макул,— деп,
Бул айтканың акыл деп,
Канытың тууса кантесиң?
Айланайын, бай Жакып,
Үйдө турган болбос,— деп,
Эркектердин белгиси,
А дүйнө көздөй кетет,— деп,
Атаганат дүнүйө,
		770	Бу жерге туруп нетесиң?
Андан көрө бай Жакып,
Жылкыны көздөй кеткениң,
Оң болоор,— деп Акбалта,
Кеңеш кылды Жакыпка.
Ошо кезде бай Жакып,
Макул, макул, макул,— деп,
Бул айтканың акыл,— деп,
Мына ошондо жарыктык,
Экөө кеп-кеңешип алган дейт,
		780	Мына ошондо сураба,
Мына ошондо сурасаң,
Өзүң көргөн бай Жакып,
Ар качандан бир качан,
Минип жүргөн аты эле.
Кудай бетин салбай кал,
Мамыда турган байланып,
Тору-Чаарды токунуп,
Үзөңгү менен басмайыл,
Бек тартып алган дейт,
		790	Кашкасы күмүш ээр токум,
Эми токунуп алган кези дейт,
Мына ошондо бай Жакып,
Аркы-терки камчы уруп,
Оң тетири теминип,
Умай энең уласын,
Жаратканым жалгасын,
Эркек туусун байбиче,
Деп,— ошентип баягы,
Ичинен келме келтирип,
		800	Бул жерге туруп нетейин?
Андан көрө мен шордуу,
Жылкыны көздөй кетейин,
Сүйүнчүлөп барсаң Акбалта,
Бек сүйүнүп алайын,
Сүйүнчүсүн берейин,
Деп,— ошентип бай Жакып,
Тору-Чаарды койгулап,
Тоону көздөй кеткен дейт.
Тобо кылып кудайга,
		810	Эми аны коюп туралы,
Үйдө калган Чыйырды,
Ошондон кабар алалы.
Ошо кезде Чыйырды,
Чымындай жаны чыркырап,
Жаш баладай буркурап,
Ыйлап турду жарыктык,
Чыдай албай чыркырап,
Кантейин кокуй кантейин?
Балаң эмес балээби,
		820	Бу курмандыкка жетеби?
Ушу турган башымды,
Мени жээй турган балабы?
Деп,— ошондо жарыктык,
Жута турган балабы?
Минте берсе болбойт,— деп,
Кантем кокуй кантем,— деп,
Ырымын кылсам момундай,
Деп,— ошентип Чыйырды,
Ар качандан бир качан,
		830	Баласындай көрчү эле,
Асырап баккан бала эле,
Өзүң көргөн Каракыз,
Дал ошондо Каракыз,
Быйыл санай келгенде,
Ошондо он экиге чыккан дейт,
Каракыз!— деп чакырып,
Бери кел!— деп бакырып,
«Балекетиң алайын,
Укчуң айткан сөзүмдү,
		840	Байкадың го өзүмдү,
Болбой турам Каракыз,
Мээнетиң алайын,
Тээтигинде көрдүңбү?
Чай кайнатым жерде дейт,
Өзүң көргөн Каракыз,
Жалгыз өскөн чынар бар,
Ал чынардын түбүндө,
Жалгыз чыккан булак бар.
Ошо булакка бара көр,
		850	Толтура чанач суу куюп,
Дал өзүмө ала кел,
Ырым кылсам ушундай,
Ошол чынар өзүнөн,
Кырк чырпыкты кыйып кел,
Дал өзүмө алып кел,
Айтканымды кыла көр,
Деп,— ошентип Чыйырды,
Каракызга муну айтса,
Каракыз жайын сураба,
		860	Каракыз жайын сурасаң,
Айт десең айтып берейин,
Айтпай кантип кетейин,
Ошо кезде гана Каракыз,
Быйыл он экиге гана келген дейт,
Кезегинде Чыйырды,
Баягы Эне-Сайдын гана боюнан,      
Калмактын гана эски журтунан,
Таап алган кыз экен,
Ошондо Алтайлык гана бала экен,
		870	Өлүп  калган гана энесин,
Бек кучактап наристе,
Буркурап ыйлап тургандаң,                
Жерде жаткан гана оой баланы,
Жерден гана ала калгандаң,                 
Артынан гана бала келсин,— деп,
Ошо кезде энекең,
Асырап багып алган дейт,                     
Ырым кылып ушундай,
Атын коюп Каракыз,
		880	Көрө албаган көз жаман,
Сүйлөп койсо сөз жаман,
Аты болсун Каракыз,
Деп,— ошондо жарыктык,
Баралына келгенде,
Ммм, бой тартып алганда,
Келишкен кыз болгондо,
Ушу турган Каракыз,
Атын коём өзгөртүп,
Азырынча Каракыз,
		890	Эл ичинде болсун,— деп,
Мына ошондо энекең,
Ырымдап койгон ат экен,
Ошо кезде жарыктык,
Он экиде жан экен,
Ушу турган Каракыз,
Жашы жетиге эми келгенде,
Бүбүлүгү көрүнүп,
Ууу, күңгүрөнүп күүлөнүп,
Өзүнчө бала сүйлөнүп,
		900	Мына ошентип калган дейт,
Урунарга тоо таппай,
Айланайын кудурет,
Урушаарга жан таппай,
Кагылып балаң өскөн дейт,
Мына ошондо Каракыз,
Бүбүлүгү чыккан дейт.
Эки көзү караса,
Кызыл басып жарыктык,
Кудай бетин салбай кал,
		910	Көз ачыктык жайы бар,
Көрүнгөндү көргөн дейт,
Көрбөгөндү айткан дейт,
Билбегенди билгизип,
Чачылганды жыйнаган,
Үзүлгөндү улаган,
Бүлөнгөндү бүтөгөн,
Мына ошондой жан экен.
Каракыз жайы ушундай,
Мына ошондо энекең,
		920	Ар качандан бир качан,
Алып жүргөн гана жанына,           
Бери десе гана кызым,— деп,
Ары десе жолдош,— деп,
Мына ошондо гана энекең,            
Жандооч гана кылып жанына,
Алып жүргөн гана эмеспи?             
Каракыз гана жайы ушундай,
Көркөмүн көрсөң момундай,
Кудай гана бетин салбай кал.            
		930	Мына ошондо Каракыз,
Кетип барат көрдүңбү?
Энеси айткан Чынарга,
Жалгыз чыккан булакка,
Эми аны коюп туралы,
Үйдө калган Чыйырды,
Ошондон кабар алалы.
Ал аңгыча болгон жок,
Мына ошондо энекең,
Кудай бетин салбай кал,
		940	Жалгыз үйдө калган дейт,
Айтаарына жан чыкпай,
Ооо атаганат дүнүйө,
Кайрыларга жан чыкпай,
Кайгыга баткан дейт,
Кайрылып толгонуп,
Толгоо тартып алган дейт,
Айланайын кудурет,
Бу кудайдын кылган иши экен,
Эми аны коюп туралы,
		950	Баягы Чынарга кеткен Каракыз,
Ошондон кабар алалы.
Өзүң көргөн Каракыз,
Эптеп жеткен кез экен,
Чоң торпоктун чоң чанач,
Аның алган жанына,
Чоң өгүздү минген дейт,
Ммм, күүгүм кирип калганда,
Эми жакын барганда,
Ошо кезде жарыктык,
		960	Ошол чынар жанында,
Айланайын кудурет,
Көрүнгөнгө көрүнөт,
Көрүнбөгөн адамга,
Көк түтүндөй бөлүнөт.
Көз ачыктык жайы бар,
Каракыздын көзүнө,
Умай энең көрүнүп,
Мына ошондо жарыктык,
Айтып турду шыбырлап.
		970	Энекең эркек туат,— деп,
«Эркек тууса энеңдин,
Ууу атаганат дүнүйө,
Аты «Манас» болот,— деп,
Мына ошондо энекең,
Белги берди бу кызга,
Аны уккан Каракыз,
Мына ошондо жарыктык,
Жакын келип булакка,
Чоң торпоктун чоң чанач,
		980	Ошого толтуруп сууну куйган дейт,
Энекеси айткандай,
Чоң чынардын өзүнөн, 
Кырк чырпыкты кыйган дейт.
Эмне кылат энекең, 
Аны ойлобой Каракыз,
Канжыгага бек байлап,
Оң жагына чаначты,
Сол жагына чырпыкты,
Кайра кайтып келген дейт.
		990	Чоң өгүздү койгулап,
Мына ошондо энекең,
Айланайын кудурет,
Бакырыгы баш жарып,
Кыйкырыгы таш жарып,
Чымындай жаны чыркырап,
Толгоо тартып алган дейт,
Кудай бетин салбай кал,
Мына ошондо энекең,
Айтып турду бу кызга:
		1000	«Айланайын Каракыз,
Мээнетиң алайын,
Тээтигинде тай казан, 
Тутандырып от койгун,
Тай казандын өзүнө,
Толтура сууну куйгун,— деп,
Кайнап калса ал сууга,
Кырк чырпыкты салгын,— деп,
Ырымым бар ушундай,
Айланайын Каракыз,
		1010	Деп,— ошентип Чыйырды,
Айланайын кудурет,
Алты күнү толготту,
Айласы жаман болду дейт,
Кудай бетин көргөзбө,
Жети күнү толготту,
Ммм, жаман энең кыйналып,
Тогуз күнү толготуп,
Толгоосу жаман иш болуп,
Мына ошондо энекең,
		1020	Ий кокуй белим,— деп,
Балтырымды эзди,— деп,
Белимди кокуй жээди,— деп,
Кантет кокуй кантет,— деп,
Минте берсе болбойт,— деп,
Түбүмө кокуй жетет,— деп,
Мына ошондо энекең,
Тогузунчу күнүндө,
Күнүндө эмес күйгүндө,
Мына ошондо энекең,
		1030	Атаганат дүнүйө,
Каканак суусу шар этип,
Баланын үнү бар этип,
Бакырыгы чыкты дейт.
Мына ошондо баягы,
Ыңалагын баланын ,
Үнүн угуп энекең,
Марту басып кетти дейт,
Эки көзү жумулуп,
Сунган буту тартылбай,
		1040	Атаганат дүнүйө,
Жумган көзү ачылбай,
Акыл эстен танган дейт.
Муну көргөн Каракыз,
Кандай шумдук болду,— деп,
Айланып жүгүрүп,
«Айланайын энеке,
Ой энекең, энеке,
Энеке гана биздин береке,             
Балаң менен гана апатка,                 
		1050	Энем гана аман калса»,— деп,
Каалааганы ушундай,
Өзүң көргөн гана Каракыз,
Кыйкырып гана ыйлап буркурап,
Өөз камын жеп ыйлап,
Мына ошондо гана Каракыз,
Оой энеке гана кокуй энеке,
Кантесиң кокуй кантесиң?
Деп,— ошентип гана тургандаң,       
Айласы кетип түгөнүп, 
		1060	Керегеде илинген,
Атаганат дүнүйө,
Ммм, өзүң көргөн добулбас,            
Мунун кыйындыгы билинген,
Ала калып колуна,
Койгулап урду добулбас,
Добулбастын урганда,
Ошол кезде жарыктык,
Күңгүрөнүп күүлөнүп,
Өзүнчө Каракыз турду сүйлөнүп:
		1070	“Умай энем ула!” — деп,
“Жаратканым жалга!” — деп,
“Жер-суу ээси колдо!” — деп,
“Суу атасы Суумерген,
Суумерген өзү колдо!” — деп.
“Тоо атасы Тоомерген,
Тоомерген өзү колдо!” — деп,
“Чоң Алтай ээси”—деп,
“Алтай атам колдо!” — деп,
Мына ошондо жарыктык,
		1080	Өзүң көргөн Карагыз,
Ата-баба арбагың,
Атын айтып чакырып,
Баарын бирден атады.
Айланайын кудурет,
Арбагында колдо,— деп,
Энекем аман калса,— деп,
Мына ошентип суранды,
Доолбасын ургулап,
Өөдө-төмөн жүгүрүп,
		1090	Мына ошондо Каракыз,
Бүбүлүгүң ушундай, 
Мына ошентип турганда,
Ал аңгыча болгон жок,
Ошо кезде энекең,
Жумган көзү ачылып,
Сунган буту тартылып,
Айланайын кудурет,
Эки жагын караса,
Ыңалаган баланын, 
		1100	Үнү угулат кулакка.
Кайда кетти балам,— деп,
Алып келгин өзүмө,
Көрсөткүн кара көзүмө,
Кара көзүм кашайды,
Айланайын кызым,— деп,
Кана балам, балам,— деп,
Мына ошентип турганда,
Ошо кезде Каракыз,
Жерде жаткан баланы,
		1110	Ала калып колуна,
Тогуз кездей оромол,
Оромолго бек ороп,
Алып келди эненин,
Дал колуна тапшырып,
Ай энекең, энеке,
Мынакей тапкан балаң,— деп,
Менден кийин иним,— деп,
Мына ошондо жарыктык,
Өзүң көргөн Каракыз,
		1120	Энесине тапшырса,
Ошо кезде жарыктык,
Эркек бекен кыз бекен,
Айтып берчи өзүмө.
Кээдең эске келалса,
Кээдең эске келалбай,
Өзүң көргөн энекең,
Кээде тилге келалса ,
Кээде тилге келалбай,
Каракызга соболду,
		1130	Салган экен ушундай.
Кыз бекен, эр бекен?
Айтып берчиң өзүмө»,
Деп,— ошентип турганда,
Ошо кезде Каракыз,
Айтып турат энеңе,
Айланайын энеке,
Тапканың эркек болду,— деп,
Айланайын энеке,
Ой энекең, энеке,
		1140	Жаның аман калсын,— деп,
Балаң менен куруп кал,
Койчуң энең, койчу,— деп,
Энем аман болсо,— деп,
Сураганың ушундай,
Бир кудайга кайрылып,
Айланайын кудурет,
Мына ошентип турганда,
Өзүң көргөн энекең,
Бек сүйүнүп алган дейт,
		1150	Күлүмсүрөп кайран жан,
Алды баланы колуна,
Оң эмчегин салды дейт,
Оң эмчегин салганда,
Оболкусу сүт чыгып,
Экинчисин соргондо,
Бул энеңдин төшүнөн,
Ошондо суу чыгып.
Үчүнчүсүн салганда,
Кудай бетин салбай кал,
		1160	Бала сооруп алганда,
Үчүнчү сапар тартканда,
Ошо кезде сураба,
Ошо кезде сурасаң,
Эмчегинен кан чыгып.
Энекеңден жан чыгып,
Кокуй, кокуй кантет,— деп,
Минте берсе болбойт,— деп,
Түбүмө кокуй жетет,— деп,
Мына ошентип турганда,
		1170	Ал аңгыча болгон жок,
Өзүң көргөн энекең,
Айтып берген баягы,
Ай кайненеси гана ууу Актинте,
Өзүң көргөн Акбийке,
Ошондо кайненеси гана айткан кеп элең,      
Айланайын гана балам,— деп,
Аман-эсен көз жарсаң,
Бул атадан калган гана белги,— деп,                
Күмүштөн куйган гана ок эле,
		1180	Кезегинде бул күмүш ок,
Карагандын гана мойнунда,
Тумар болуп гана турчу элең,            
Ааа Балта атаң Арыстан,
Ошо Арыстандан гана калган ок эле,
Оозантмакка баланы,
Оозуна гана окту салгын дейт,
Мына ошондо энекең,
Эсине келип кайран жан,
Кайненеси Акбийке,
		1190	Айтканын эстеп курган жан,
Күмүш окту алган дейт,
Айланайын кудурет,
Оозантмакка баланы,
Оозуна окту салганы,
Ошо кезде сурасаң,
Кудай бетин салбай кал,
Тиштегениң ок болсун,
Тиктегени жок болсун,
Кармаганың ок болсун,
		1200	Катылганы жок болсун,
Деп,— ошентип энекең,
Оң колуна баланын,
Окту эми салганы,
Жандаганың жок болсун,
Жалаганың ок болсун,
Деп,— ошондо энекең,
Окту колго алганы,
Оозуна баланын,
Эми барып салганы,
		1210	Ошо кезде сурасаң,
Айланайын кудурет,
Чопулдатып бу бала,
Оозуна окту салганда,
Чопулдатып соргон дейт,
Оозуна эмчек түшкөндөй, 
Айланайын кудурет,
Муну көргөн энекең,
Күлүмсүрөп калды дейт.
Айланайын кудурет,
		1220	Кудайдын кылган иши экен,
Деп,— ошондо энекең,
Тумар кылып мойнуна,
Баланы эми салганы,
Атадан калган күмүш ок,
Айланайын кудурет,
Бүгүн көргөн эртең жок,
Ушундай экен дүйнө шок,
Маңдайга жазган ушу экен,
Ошону менен энекең,
		1230	Эркек бала тууду дейт,
Көрүнгөнгө көргөзбөй ,
Айланайын кудурет,
Деп,— ошондо Чыйырды,
Каракызды чакырып,
Кайрылып айтты мындай кеп:
«Калаага катын койбо,— деп,
Калаадан эми чыгаргын,
Токойду көздөй айдагын,
Айылга аял койбостон, 
		1240	Ормонду көздөй айдагын,
Айылга адам турбасын,
Көралбаган көз жаман,
Сүйлөп койсо сөз жаман,
Көзү тийсе балама,
Оңбой калат балам,— деп,
Сөзү тийсе балама,
Оңбой калат балам»,— деп,
Мына ошондо энекең,
Каракызга муну айтса,
		1250	Ошо кезде Каракыз,
Айылдагы аялды,
Баарын айылга койбостон,
Токойду көздөй айдады,
Атаганат дүнүйө,
Байбиченин буйругун,
Эки кылаар ал барбы?
Деп,— ошентип айтканда,
Буйрук эки кылбастан,
Макул, макул, макул,— деп,
		1260	Айылдагы аялдар,
Токойду көздөй кетти дейт,
Мына ошондо Каракыз,
Кайра кайтып келген дейт.
Энесине кайрылып,
Айтканыңдай кылдым,— деп,
Айланайын энеке,
Энеке биздин береке,
Деп,— ошентип тургуча,
Ошо кезде Чыйырды,
		1270	Чымындай жаны чыркырап,
Айтып турду бу кызга,
Айланайын Каракыз,
Кагылайын Каракыз,
Укчуң айткан сөзүмдү,
Ушу турган Акбалта,
Акбалтанын зайыбы,
Акчайымга айткың дейт,
Сүйүнчүлөп кабарды,
Катын байбичең эркек тууду,— деп,
		1280	Мына ошентип айткын дейт,
Макул, макул энеке,
Айтканыңдай кылам,— деп,
Мына ошондо жарыктык,
Ошо кезде Каракыз,
Согончогу так этип,
Май куйрукка шак этип,
Жерге тийип так этип,
Мына ошондо жарыктык,
Өзүң көргөн Каракыз,
		1290	Он экиде жан эле,
Мына ошондо жарыктык,
Үйдөн чыга калган дейт,
Акчайымга барган дейт,
Айланайын жеңеке,
Ой жеңеке, жеңеке,
Энекем эркек тууду дейт.
Айланайын кудурет,
Акбалта авама айткың дейт,
Акбалта абам Жакыпка,
		1300	Атакеме айтсын дейт,
Сүйүнчүлөп барсын дейт,
Энекемдин айтканын,
Эки кылбай айттым,— деп,
Мына ошондо жарыктык,
Каракыз муну айтканда,
Ошо кезде Акчайым,
Аттап-буттап үйүнө,
Кирип барды төрүнө,
Төрдө жаткан баягы,
		1310	Акбалтаны ойготуп,
Коңурукту кош тартып,
Катуу уйкуну салган дейт.
Эчтеме менен иши жок,
Төрдө жаткан Акбалта,
00008
Айланайын кудурет,
Илбирс ичик жамынып,
Мына ошентип турганда,
Айланайын, Акчайым,
Айтып турду Балтага:
		1320	«Ой Акбалта козголчу,
Ммм, атаганат дүнүйө,
Ийинде жаткан аюудай,
Уктай бербей ойгончу,
Койгун Балта козголчу,
Айта турган кеп ушул,
Ой сүйүнчү, сүйүнчү!
Байбичең эркек тууду,— деп,
Бай Жакыптын зайыбы,
Эркек бала тууду,— деп,
		1330	Сүйүнчүлөп баргын дейт,
Бай Жакыптын өзүнө,
Куру келбей өзүң,— деп,
Сүйүнчүсүн алгын»,— деп.
Мына ошентип айтканда,
Ошо кезде Акбалта,
Айтканыңдай кылам,— деп,
Кудай бетин гана салбай кал,
Баягы мамыда гана эми байланган,
Тору-Чаар гана, ууу, дагы жок,
		1340	Бай Жакып минип кетти эле,
Көкчологумду гана минейин,
Ал да тулпардын гана бири эле,
Кечиктирбей жарыктык,
Керилбей гана тездеп барайын,
Бай Жакыпка айтайын,
Деп,— ошондо гана Акбалтаң, 
Акбалтаны сураба,
Акбалтаны сурасаң,
Алтымыштан өткөн дейт,
		1350	Алтымыштан өткүчө,
Алты катын алган дейт,
Алты катын алса да,
Алты катын түк туубай,
Туяк көрбөй жүргөн дейт.
Анын да бар арманы,
Кудайга күнүгө зар айтып,
Айланайын кудайым,
Неге мени кем кылдың?
Жоо душманды шер кылдың,
		1360	Аркамда калаар бала жок,
Айланайым кудайым,
Деп,— ошондо Акбалта,
Ада кылган арманын,
Ошентсе да жарыктык,
Өз байбичеси туугандай,
Бек сүйүнүп алган дейт.
Бай Жакып уулду болду,— деп,
Чыйырды эркек тууду,— деп,
Мына ошондо Акбалта,
		1370	Көкчолокту койгулап,
Үзөнгүсүн теппестен,
Көкчолокко минди дейт,
Аркы-терки камчы уруп,
Оң тетири теминип,
Мына ошондо жарыктык,
Карагыр көздөй жүргөн дейт.
Эми аны койуп туралы,
Үйдө калган байбиче,
Ошондон кабар алалы.
		1380	Мына ошондо Чыйырды,
Чымындай жаны чыркырап,
Оң колунда бала бар,
Баласын эми кучактап,
Мээнетиңди алайын,
Өлөөрдө көргөн балам,— деп,
Паана тутуп алайын,
Деп,— ошентип тургуча,
Айтып оозун жыйгыча,
Колдогону кырк тогуз,
		1390	Колдоп алды көрдүңбү?
Жөөлөгөнүң кырк тогуз,
Жөөлөп алды көрдүңбү?
Өзүң көргөн баягы,
Кара чаар кабылан,
Капталында камынды,
Көсө куйрук көк арстан,
Көт жагынан чамынды.
Оо жараткан кудай ай,
Муну көрбөй жүргөн Каракыз,
		1400	Аң-таң болуп турган дейт,
Эки көзү төрт болуп,
Жүрөгү күйүп өрт болуп,
Көзү ачыктык жайы бар,
Баягы кабыланды көргөндө,
Кантем кокуй кантем,— деп,
Кайсап ийчү жан экен, 
Эми кокуй кантем,— деп,
Мына ошентип тургуча,
Айтып оозун жыйгыча,
		1410	Ал аңгыча болгон жок,
Ач ажыдаар баланы,
Алты айланып алганы,
Муну көрүп Каракыз,
Бу да аң-таң болуп калганы.
Ооо жараткан кудурет,
Ал аңгыча болгон жок,
Жети дөбөт, көк бөрү,
Тегеректеп курчады.
Муну көрдү Каракыз,
		1420	Төбө жагын караса,
Төбөсүнөн баягы,
Куш төрөсүп буудайык,
Ошо чеңгелин сунган арбайтып,
Канатын жайган калдайтып.
Атаганат дүнүйө,
Муну көрдү Каракыз,
Ооо жараткан кудурет,
Колдогону бар экен,
Бу аман-эсен чоңойсо,
		1430	Бул алтымыш миң аймакты,
Апчый турган бала экен.
Алтымыш балбан бир келсе,
Чапчый турган бала экен,
Деп,— ошондо жарыктык,
Ичинен ойлоп мындай кеп,
Ал аңгыча болгон жок,
Өзүң көргөн баягы,
Өзүң көргөн баланы,
Тегеректеп курчаган,
		1440	Кырк чилтен кызыр Ильяз,
Муну көрдү Каракыз.
Ооо жараткан кудурет,
Колдогону кырк тогуз,
Санай тактап келгенде,
Ал санакты эске салганда,
Кырк тогуз экен колдоочу,
Муну көрдү Каракыз.
Ооо жараткан кудурет,
Аман-эсен бар болсо,
		1450	Ушу турган бу бала,
Жалпы кыргыз журтуна,
Каатаган болот көрдүңбү?
Деп,— ошондо жарыктык,
Үзүлгөндү уулачу,
Чачылганды жыйначу,
Кыргырга кеткен кыргызды,
Кыргызга кеткен кыргызды,          
Кыргыйдай эми таптайтко,
Атаганат дүнүйө,
		1460	Конот-колот кеткен кыргызды,       
Ошо чогултуп эми жыят го,
Атаганат дүнүйө,
Кулагы көзүн каратпай,
Куруп алат кыргызды,
Карганын көзүн каратпай,
Чогултуп алат кыргызды.
Аман-эсен бар болсо,
Ушу турган бу бала,
Деп,— ошентип Каракыз,
		1470	Ичинен ойлоп тургуча,
Эми аны коюп туралы,
Баягы кеткен Акбалта,
Ошондон кабар алалы.
Күнү жүрдү күйүгүп,
Түнү жүрдү түйүлүп,
Мына ошондо Акбалта,
Көкчолокту койгулап,
Айланайын кудурет,
Ичинде жүрөт туйгулап,
		1480	Жаратканга жалынып,
Бай Жакыпка эмне дейм?
Сүйүнчүлөп айтсам дейм,
Айланайын кудурет,
Сүйүнчүсүн эмне дейм?
Сүйүнчүгө не сурайм?
Бай Жакыпка эмне дейм?
Сүйүнчүлөп айтсам дейм.
Айланайын кудурет,
Сүйүнчүсүн эмне дейм?
		1490	Сүйүнчүгө не сурайм?
Айтканына макул,— деп,
Бергенине макул,— деп,
Бергенин алсам болбос,— деп,
Сураганым чоң болсо,
Деп,— ошондо Акбалта,
Атаганат дүнүйө,
Аттап тоңдоп жөнөткөн,
Айтып берген Балтага,
Байбичеси Акчайым.
		1500	Сураганын алба,— деп,
Калаганын алгын,— деп,
Жылгасында жылкы мол,
Ошол жылкы ичинен,
Теңин берсин өзү,— деп,
Калаганың алгын,— деп,
Мына ошондо Акчайым,
Акбалтанын кулакка,
Айтып берген шыбырап,
Акыл айттым ушул кеп.
		1600	Айланайын Акбалта,
Боло турган кезиң,— деп,
Ушул турган Жакыпка,
Сүйүнчүлөп айткын,— деп,
Жылкысынын теңин де,
Деп,— ошентип айтканда,
Ошо кезде Акбалта,
Макул, макул зайып,— деп,
Айтканыңдай кылам,— деп,
Атаганат дүнүйө,
		1610	Кой оозуна чөп албай,
Момундугу мол экен,
Ушу турган Акбалта,
Камчылап эми барганда,
Карагырдын оюнда,
Ошо кезде бай Жакып,
Баягы Ыйман айткан Кула бээ,
Толгоо тартып тогуз күн,
Жети күнү чыңырып,
Ошо кезде жарыктык,
		1620	Эки күнү ыйынып,
Кулун тууп коюптур.
Ошо кезде бай Жакып,
Ары-бери телчитип,
Ал кулунду ээрчитип,
Жүргөн кезин көрүптүр.
Муну көрүп Акбалта,
Бу Кудайдын кылган иши экен,
Камбар ата дарыган,
Кайыбына кабылган,
		1630	Касиеттүү Кула бээ,
Тууп койгон турбайбы.
Ушу Кула бээ тууган кулунду,
Энчилеп берсем экен,— деп,
Ыйман айтып берди эле,
Айтканындай кылалы,
Деп,— ошондо жарыктык,
Өзүң көргөн Акбалта,
Бай Жакыпты көргөндө,
Тай чабымдай жерден дейт,            
		1640	Бакырыгы баш жарып,
Тайманбастан курган жан.
Талпынып айтты бакырып,
«Ой сүйүнчү, сүйүнчү!
Ой бай Жакып сүйүнчү!
Жоо душманга күйүнчү,
Ээриккенде байбичең,
Эрмек тапты сүйүнчү!
Карыганда байбичең,
Кабылан тапты сүйүнчү!
		1650	Жоголоордо байбичең,
Жолборс тапты сүйүнчү!
Ой сүйүнчү, сүйүнчү!
Уксаң боло бай Жакып,
Деп,— ошондо Акбалта,
Жакын келип бастырып,
Кайра турду кайталап,
Айтып турду Жакыпка,
Ой сүйүнчү, сүйүнчү!
Байбичең эркек тапты сүйүнчү!
		1660	Жоо душманга күйүнчү
Алда бул да дүйнө ай! 
Оргуштаган жалган ай,
Суураганың угулду,
Айланайын кудурет,
Заарың жетип кудайга,
Арманың жетип арбакка,
Арбактан болду аян,— деп,
Кайыптан болду кабар,— деп,
Карыганда байбичең,
		1670	Каралды тапты сүйүнчү!
Жоголоордо байбичең,
Жолдош тапты сүйүнчү!
Ой сүйүнчү, сүйүнчү!
Деп,— ошентип Акбалта,
Бай Жакыпка муну айтса,
Ошо кезде бай Жакып,
Элүүдөн өткөн жашы бар,
Кудай бетин салбай кал,
Сакалы бурул таркан дейт,
		1680	Карыса да бай Жакып,
Кайратынан кайта элек,
Атаганат дүнүйө,
Кудай бетин көргөзбө,
Кечең Алтай келгенде,
Жети жылдай болду эле,
Жетпей жүргөн бай Жакып,
Жетилип калган көрдүңбү?
Качыр минген бай Жакып,
Тулпар минди көрдүңбү?
		1690	Топоз куйрук ээрчиген,
Тоодой болгон бай Жакып,
Эми тообо кылды кудайга,
Ооо жараткан кудайым.
Бу кудайымдын бергени,
Жараткандын пендеси,
Аман-эсен чоңойсо,
Эптеп тапкан малымдын,
Эсебин табат бул бала.
Малдын ээси болот,— деп,
		1700	Калаганың ушундай,
Мына ошондо көркөмүң,
Көркөмүң көрсөң момундай,
Кудай бетин салбай кал,
Бек сүйүнүп бай Жакып,
Ашып-шашып кийинип,
Мына ошондо жарыктык,
Шамдагайы билинип,
Томуктай болгон Торучаар,
Торучаарды токунуп,
		1710	Аттап-буттап минген дейт,
Акбалтаны аркалап,
Эми айылды көздөй жөнөп калган дейт.
Күнү жүрдү күйүгүп,
Түнү жүрдү түйүлүп,
Күнү такыр тынбастан,
Күн эки күн жол жүрүп,
Түнү такыр тынбастан,
Түн эки күн жол жүрүп,
Мына ошондо бай Жакып,
		1720	Акбалтасы артында,
«Айланайын Акбалта,
Тездеп айда атыңды,
Камчылагың малыңды,
Айылга тезден жетели,
Ушу турган байбиче,
Байбиченин баласы,
Эптеп тапкан паанасын,
Эми көрүп алайын.
Маңдайымда паанайым,
		1730	Көрүп койгон таалайым,
Башымдагы таалайым,
Айланайын паанайым»,
Деп,— ошентип бай Жакып,
Жакын келди айылга,
Атаганат дүнүйө,
Аны күтүп тургансып,
Өзүң көргөн Акчайым,
Акбалтанын зайыбы,
Тозуп чыкты алдынан,
		1740	Ой сүйүнчү байым,— деп,
Ой сүйүнчү, сүйүнчү,
Ээриккенде байбичең,
Эркек тапты сүйүнчү!
Деп,— ошентип айтканда,
Айланайын Акчайым,
Кагылайын байбиче,
Деп,— ошентип бай Жакып,
Атынан түшүп алган дейт,
А күмүш кашка эр токум,
		1750	Аны чечип Акчайым,
Акчайымдын колуна,
Сүйүнчүңө ушул,— деп,
Аздык кылып баратса,
Жанымды кыйып алгын,— деп,
Каныңды төгүп алгын дейт,
Айланайын кудурет,
Деп,— ошентип бай Жакып,
Эр токумду байбиче,
Акчайымга карматып,
		1760	Аттап-буттап үйүнө,
Он эки канат өргөөгө,
Эми кирип барганда,
Ошо кезде энекең,
Ооо жараткан кудурет,
Өңүнө келип калган дейт.
Эки бетин нур чалып,
Өзүң көргөн Чыйырды,
Тапкан эми паанайын,
Бек кучактап алды дейт,
		1770	Айланайын байым,— деп,
Айланайын кудурет,
Бу кудайымдын бергени,
Жараткандын буйругу,
Атаганат дүнүйө,
Деп ошентип Чыйырды,
Бай Жакыпка муну айтса,
Көзүм тийсе кандай,— деп,
Кокус кандай болот,— деп,
Сөзүм тийсе кандай,— деп,
		1780	Сөзүм тийсе кокус,— деп,
Мына ошондо бай Жакып,
Ар качандан бир качан,
Күмүш жаак булдурсун, 
Кармай жүргөн колуна,
Ошо кезде жарыктык,
Кашкасын тийип башына,
Мына ошондо баланын,
Коркуратта бек жыттап,
Мына ошондо бай Жакып,
		1790	Ырым кылып ушундай,
Аман-эсен болсун,— деп,
Атаганат дүнүйө,
Бу кудайдын кылган иши,— деп,
Абалкы атам Арыстан,
Түп атакем Түмөн кан,
Түбүнөн кызыр дарыган.
Өлгөн сайын өөрчүгөн,
Түгөнгөн сайын түтөгөн,
Касиеттүү эл элең,
		1800	Эми атаганат дүнүйө,
Кечээ Караган атам өлгөндө,
Кыямат жайды көргөндө,
Калың кыргыз журтубуз,
Туш тарапка чачылып,
Чамындыдай быркырап,
А кеби кетип тереңге,
Бири кетип береңге,
Бири кетип Кангайга,
Бири кетип Алтайга,
		1810	Ооо жараткан кудай ай,
Кудайдын кылган иши экен.
Ушу балам аман чоңойсо,
Калың кыргыз журтумду,
Бир этекке жыйса,— деп,
Айланайын кудурет,
Деп,— ошондо бай Жакып,
Калаганың ушундай,
Тилек кылып кудайга,
Алаканын жайган дейт,
		1820	Оң алакан жайган дейт,
Оң алакан караса,
Ооо жараткан кудурет,
Ошо кезде сураба,
Ошо кезде сурасаң,
Аппак сүт уюп калыптыр.
Сол алакан жайган дейт,
Сол алакан жайганда,
Сол алакан караса,
Ошо кезде жарыктык,
		1830	Аппак сүт уюп калыптыр.
Муну көрүп бай Жакып,
Жаратканга жалынып,
Кудайга эми ыйман келтирип,
Айланайым кудайым,
Бу кудайдын кылган иши экен,
Аман-эсен чоңойсун,
Аты болсун Чоң Жинди,
Деп,— ошентип жарыктык,
Көрө албаган көз жаман,
		1840	Сүйлөп койсо сөз жаман,
Аты болсун Чоң Жинди.
Жашы жетсе жетилип,
Жетиге жашы келгиче,
Аты болсун Чоң Жинди.
Андай кийин көрөөрмүн,
Жараткандын буйругун,
Деп,— ошентип бай Жакып,
Атын коюп Чоң Жинди,
Атаганат дүнүйө,
		1850	Кудай бетин көргөзбө,
Деп,— ошондо жарыктык,
Алтымыш балбан бир келсе,
Апчый турган эр чыксын,
Алтымыш аймак бир келсе,
Чапчый турган эр чыксын,
Деп,— ошондо бай Жакып,
Жаратканга жалынып,
Тилек кылды ичинен,
Аны көргөн Акбалта,
		1860	Алаканын жайган дейт.
Кыбыланы каранып,
Кудайга кылып таазим,— деп,
Мына ошондо сураба,
Мына ошондо сурасаң,
Кудайдын кылган иши экен.
Өмүрүң узун болсун,— деп,
Ал узун өмүр ичинде,
Бакыт консун башыңа,
Асты так консун алдына, 
		1870	Деп,— ошентип жарыктык,
Кылган ишиң ак болсун,
Мине турган так болсун,
Кудайдын кылган иши экен,
Аман-эсен чоңойсун,
Деп,— ошондо жарыктык,
Бай Жакып айтат мындай,— деп,
Кулалы таптап куш кылып,
Курама жыйып журт кылсын,
Кыргы эк таптап куш кылып,
		1880	Кыргызды жыйып журт кылсын,
Карганынн көзүн каратпай,
Кап кайда элди таратпай,
Ооо жараткан кудурет,
Атаганат дүнүйө,
Кузгундун көзүн каратпай,
Кокту колот таратпай,
Кыргызды жыйсын уулум,— деп,
Мына ошондо бай Жакып,
Жаратканга жалынып,
		1890	Бата тилеп турган дейт,
«Ооомин артын берсин,— деп,
Түбүн берсин бир кудай,
Түптүү элдин бири элек,
Артын берсин бир кудай,
Артык элдин бири элек.
Ооо жараткан кудай ай»,
Деп,— ошентип бай Жакып,
Бата кылды ушундай,
Аны көргөн Акбалта,
		1900	Анын аркы жагында,
Байбичеси Акчайым,
А да алакан жайып алганда,
Ооо жараткан кудурет,
Ал аңгыча болгон жок,
Көрүнгөндө көрүнүп,
Көрүнбөсө тим эле,
Көк түтүндөй бөлүнүп.
Кайдан келди билбеймин,
Кайыбынан кабылып,
		1910	Аксакалчан думана,
Өзү кудай жолунда,
Аса таяк колунда,
Ошо кезде жарыктык,
Берчи балаң колума,
Деп,— ошондо думана,
Кайыбынан кабылып,
Келди Жакып кашына,
Айланайын кудурет,
Мына ошондо байбиче,
		1920	Кайран энең Чыйырды,
Койнундагы баланы,
Думананын колуна,
Кармата салды көрдүңбү?
Кудайымдын кылган иши экен.
«Оо жараткан кудурет,
Кундак боосу бек болсун! 
Бешик боосу бек болсун!
Өмүрү узун болсун уулуңдун»,
Деп,— ошондо думана,
		1930	Аты болсун Манас,— деп,
Атаганат дүнүйө,
Жердеген жери Талас,— деп,
Мына ошентип айтканда,
Ал аңгыча болгон жок,
Айтаарым ушу момундай,
«Алтымыш балбан бир келсе,
Апчый турган эр чыксын,
Алтымышы бир келсе,
Чапчый турган шер чыксын.
		1940	Аман-эсен болсун,— деп,
Калың кыргыз журтуңду,
Жыя турган эр болсун,
Аю болбой алп болсун»,
Деп,— ошондо жарыктык.
Өзүң көргөн думана,
Көздөн кайым болуп кайтканда,
Мына ошондо бай Жакып,
Аң-таң болуп турган дейт,
Аты болсун Манас,— деп,
		1950	Айтканын көрчү кудайым,
Атаганат дүнүйө,
Бу кудайдын кылган иши,— деп,
		1953	Маңдайга жазган ушу,— деп,   
Бул жараткандын иши го?
  			 Артын берсин бир Кудай”.      
